category	headline	text	url
business	Ganacsiga Dahabka: Waxyaabaha muhiimka ah ee la eego marka dahabka la iibsanayo	Hadii aad siiso 10 garaam oo dahab ah kuwa dahabka sameeya, waxaan ku siinaynaa faraanti dahab ah oo dhan 10.44 garaam. Haddaba ma garanaysaa sababta sababta uu u batay miisaanka oo intaas ka yaraa markii hore? Yaa faa'iidaya? Waxaa jira waxyaabo badan oo ay tahay in aad ogaato marka aad dahab iibsanayso. Dahabka si weyn ayaa loogu baahanyahay sababtoo ah waa macdan gaar ah, wayna adag tahay helidiisa. Dahabka boqolaal sano ayaa lacag lagu badalanayey ama loo isticmaalayey sida lacagta halkii lacag la isticmaali lahaa. Waxyaabaha kale ee dahabka ka dhiga mid dhif ah waa inuu jilicsan yahay, si fududna ku jabi karo marka la farsameeyo. Sababta uu sii badat rabitaanka loo qabo dahabka waa in dhagaxyada qaaliga ah ee la warshadeeyo ay yaraadeen muddo sannado ah. Muddo kumannaan sano ah ayuu dahabku ahaa hoggaamiyaha qalabka qaaliga ah. Qodobka labaad ee la doonayo in aad tixgaliso marka aad Dahab iibsanayso waa qiimaha la siisto katiin dahab ah iyo inta lagaa jarayo. Waa maxay sababta soo saarista dahabka ay hoos u dhacayso? BBC du waxa ay la hadashay qaar kamid ah milkiilayaasha dukaamada Dahabka oo ra'yigooda soo bandhigay. Tayada iyo nadiifnimada dahabka waxaa lagu cabiraa qaab 0 ilaa 24 carat, taasna micnaheedu waa in dahabkaas uu nadiif yahay boqolkiiba 99.99. Marka ay ku milan yihiin wax yar oo macdan kale ah 24-ka carat waa daciif waana ay adagtahay in wax laga sameyo. Macdanta kale ee lagu daro waxaa ka mid ah copper, silver, cadmium iyo zinc. Dahabka nadiifta ah waxaa lagu tilmaamaa 22 carats ilaa 18 carats waxayna ku xiran tahay macdanta kale ee ku lamaan. Dahabka haduu yahay 22 carat waxay la micno tahay boqolkiiba 91.6 boqolkiiba, sidaas awgeedna 8.4 waa macdan kale oo ku dhagan. Si loo sameeyo dahab la qurxiyey waa in la helo 24 carat. Waxaad u baahantahay in aad ku darto macdan kala duwan sida Copper, cadmium, zinc iyo macdanta silver ka. Marka ay isku milmaan waxaa ay noqonayaan 22 carat oo dahab ah. Sidaasi darteen 100 garaam iyo 22 carat oo dahab ah waxaa ay noqonaysaa 91 boqolkiiba dahab nadiif ah inta soo hartay ee 8.4 garaamka ahna waa macdanta kale ee lagu daray. Waxaa loo yaqaana 916 KDM oo dahab ah ama 91.6 KD dahab ah. kuwa doonaya in ay maalgaliyaan dahab waxaa ay iibsan doonaan midka 22 carat ka ah. Dadka dib u dayac tira dahabka ama iibsada dabakha horay u samaysnaa waxay qofka waydiiyaan qiimaha laga dhigayo dahabka iyo waxa laga goynayo. Marka dib loo farsamaynayo dahabka, waxaa hoos u dhaca xajmigiisa, maadaama la dhalaalinayo dibna loo qorayo ama la burburinayo si naqshado cusub loogu yeelo. Ogow ilaa heerka la gaarsiinayo miisaanka dahabkaaga haddii aad dib u cusboonaysiinayo. Wajiyo badan ayuu leeyahay ganacsiga dahabka, marka dib loo naqshadeynayana waxaa go'da ilaa 400 oo ,iligaraan haddii uu dahabka ka yar yahay 10 garaam. Hase yeeshee khiyaanadu waxay u imaan kartaa isla qaabka dadka loo dhaco marka dukaamada dahabka ay wax ka iibsanayaan. Si la mid ah dhagaxyada kale ee qaaliga ah ayuu dahabkuna usoo jiitaa kuwa wax khiyaana. Haddii aad siiso 10 garaam oo dahab ah kuwa dahabka sameeya, waxay ku siinayaan faraanti dahab ah oo dhan 10.44 garaam. Haddaba ma garanaysaa sababta uu u batay miisaanka oo intaas ka yaraa markii hore? Yaa faa'iidaya? Waxaa jira waxyaabo badan oo ay tahay in aad ogaato marka aad dahab iibsanayso. Dahabka si weyn ayaa loogu baahan yahay sababtoo ah waa macdan gaar ah, wayna adag tahay heliddiisa. Dahabka boqollaal sano ayaa lacag lagu beddelanayay ama loo isticmaalayay sida lacagta, halkii lacag la isticmaali lahaa. Waxyaabaha kale ee dahabka ka dhiga mid dhif ah waa inuu jilicsan yahay, si fududna uu ku jabi karo marka la farsameeyo. Sababta uu sii batay rabitaanka loo qabo dahabka waa in dhagaxyada qaaliga ah ee la warshadeeyo ay yaraadeen muddo sanado ah. Muddo kumannaan sano ah ayuu dahabku ahaa hoggaamiyaha qalabka qaaliga ah. Qodobka kale ee la doonayo in aad tixgaliso marka aad dahab iibsanayso waa qiimaha la siisto katiin dahab ah iyo inta lagaa jarayo. Waa maxay sababta soo saarista dahabka ay hoos ugu dhacayso? BBC-du waxa ay la hadashay qaar ka tirsan milkiileyaasha dukaamada dahabka oo ra'yigooda soo bandhigay. Tayada iyo nadiifnimada dahabka waxaa lagu cabbiraa qaab 0 ilaa 24 karat, taasna micnaheedu waa in dahabkaas uu nadiif yahay boqolkiiba 99.99. Marka ay ku milan yihiin wax yar oo macdan kale ah 24-ka karat waa daciif, waana ay adag tahay in wax laga sameeyo. Macdanta kale ee lagu daro waxaa ka mid ah copper, silver, cadmium iyo zinc. Dahabka nadiifka ah waxaa lagu tilmaamaa 22 karat ilaa 18 karat, waxayna ku xiran tahay macdanta kale ee ku lamaan. Dahabka haddii uu yahay 22 karat. Waxay la micno tahay boqolkiiba 91.6, sidaas awgeedna 8.4 waa macdan kale oo ku dheggan. Si loo sameeyo dahab la qurxiyay waa in la helo 24 karat. Waxaad u baahan tahay in aad ku darto macdan kala duwan sida Copper, cadmium, zinc iyo macdanta silver ka. Marka ay isku milmaan waxaa ay noqonayaan 22 karat oo dahab ah. Sidaasi darteed 100 garaam iyo 22 karat oo dahab ah waxaa ay noqonaysaa 91 boqolkiiba dahab nadiif ah inta soo hartay waa macdanta kale ee lagu daray. Dadka dib u dayactira dahabka ama iibsada dahabka horay u samaysnaa waxay qofka waydiiyaan qiimaha laga dhigayo dahabka iyo waxa laga goynayo. Marka dib loo farsamaynayo dahabka, waxaa hoos u dhaca xajmigiisa, maaddaama la dhalaalinayo dibna loo qorayo ama la burburinayo si naqshado cusub loogu yeelo. Ogow ilaa heerka la gaarsiinayo miisaanka dahabkaaga haddii aad dib u cusboonaysiinayo. Wejiyo badan ayuu leeyahay ganacsiga dahabka. Marka dib loo naqshadeynayana waxaa go'da ilaa 400 oo miligaraam haddii uu dahabku ka yar yahay 10 garaam. Hase yeeshee, khiyaanadu waxay u imaan kartaa isla qaabka dadka loo dhaco marka dukaamada dahabka ay wax ka iibsanayaan. Si la mid ah dhagaxyada kale ee qaaliga ah ayuu dahabkuna u soo jiitaa kuwa wax khiyaana.	https://www.bbc.com/somali/war-61655710
business	Shirkadaha diyaaradaha Afrika oo muddo bil ah qasaaray $400 miliyan oo doolar	Bishii Fabraayo ee toddobaadki hore dhamaatay ee 2020-ka cudurka Coronavirus ee dunida ka dillaacay awgii  shirkadaha diyaaradaha laga leeyahay qaaradda Afrika waxay qasaareen $400 oo malyan oo doolar. Inkasta oo qaaradda Afrika sida qaaradaha kale uu cudurka si weyn ugu faafin haddana dhaqaalaha qaaradda ayuu si weyn u saameeyey. Cudurka Shiinaha ka dillaacay awgiina shirkadaha diyaaradaha Taanzaaniya, Mauritius, Madagascar, Ruwanda, Morocco iyo Kenya waxay joojiyeen dhammaan duullimaadyadi ay ku tagi jireen dalkaasi. Ururka ay ku mideysan yihiin shirkadaha diyaaradaha caalamka wuxuu sheegay cudurka Coronovirus ee faafay awgii iney qasaareen $400 milyan oo doolar. Shirkadda diyaaradaha ee ugu weyn Afrika oo ah shirkadda diyaaradaha Itoobiya oo dhinacya badan cadaadis uga imanayey u dhabar adeegtay ayaa weli duullimaadyada ay ku tagto magaalooyin ka mid ah dalka Shiinaha weli sii wadda. Waddamada qaaraddan Afrika ka tirsan ee laga helay cudurka Coronavirus waxaa ka mid ah Masar, Tunisia, Morocco, Aljeeriya, Nigeria iyo Senegal haddana qaabka uu cudurka u soo gaaray cudurka ayaa la sheegay inaan lagu tilmaami karin inuu ku faafay. Hay'adda caafimaadka adduunkana waxay welwel ka muujisay waddamada adeeggooda caafimaad uu aadka u liito iney awood u lahayn iney cudurka iska caabbiyaan, waddamadaasi oo ay hay'addu ku sheegtay intooda badan iney yihiin dalal ku yaalla qaaraddan Afrika. Dowladda Kenyana waxay sheegtay iyada oo ka cabsi qabto cudurka Coronavirus iney amar ku bixiso in la joojiyo diyaaradaha ka yimaadda laba magaalo oo ku yaalla Waqooyiga Talyaaniga. Kenyana waxay go'aankan qaadatay kaddib marki dhowr dal oo Afrikaan ah oo cudurka uu soo gaaray dadka laga helay iney yihiin kuwa ka yimid Waqooyiga Talyaaniga. Dadka cudurka Coronavirus laga helay ee dalalka Tunisia, Morocco iyo Nigeria waxay dhammaantood noqdeen dad ka yimid dalka Talyaaniga. Dalka Talyaaniga waxaa cudurka Coronovirus laga helay 1,800 oo qof, inta la xaqiijiyeyna waxaa cudurkaasi u dhimatay 52 qof.	https://www.bbc.com/somali/war-51746740
business	"""Hooyadey waxay i dhihi jirtay cidna kuma iibsan karto oo qaalibaad tahay"""	"""Lacagta ama xoolaha Yarad ahaan gabadha looga bixiyo uma arkayo in loo bixinayo in aniga la igu guursado, sababta oo ah haddii uu qof damca inuu lacag igu iibsado qaali ayaan ku noqonayaa"" ayey tiri Angela oo u dhalatay Ingiriiska isir ahaanna ka soo jeedda dalka Ghana. Waddamada Saxaraha Afrika ka hooseeya qoyska gabadha dhalay Yarad ahaan lacag ama xoola ayaa loo siiyaa. Soomaaliduna waxay ka mid tahay bulshooyinka gabadhooda marka la guursanaya Yarad ka qaato. ""Ninka aan guursaday iyo qoyskiisaba iney lacag igu soo iibsadeen iney u arkaan ma rabo, balse waxaan doonayaa iney ii arkaan hanti qaali ah oo qoyskooda ku soo biirtay"" ayey tiri Angela. Sida uu dhigayo dhaqanka dalka Ghana qoyska ninka gabadha guursanaya lacago ama hadiyad ama labada oo la isku daray ayaa qoyska gabadha Yarad ahaan u siiyaan haddii wixi lagu heshiiyo markaasi ay awoodinna inyar inyar wey isaga bixin karaan. Angela inkasta oo ay ku dhalatay kuna barbaartay dalka Ingiriiska haddana waxay dooneysaa iney dhaqankeeda dhowrto isla-markaana ay ilaaliso. ""Xilligi Afrikaannimada oo keli ah cadaadis lagala kulmi jiray waa laga soo gudbay, xaaladuhu hadda wey isbeddaleen. Waxaan hadda awood u yeelannay inaan dhaqamadeenna Afrika aan shaacinno isla-markaana aan meel marinno."" Angela seygeeda Joffrey oo isna ka soo jeeda dalka Ghana wuxuu ku dhashay dalka Ingiriiska. Wuxuuna aaminsan yahay lacagta Yarad ahaan loo siiyo qoyska gabadha iney tahay oo keli ah 'Gabadhiinna maadaamaa aad na siiseen waad ku mahadsan tihiin' oo wax kale ma aha. ""Haddiise lacagta yaradda aad loo buunbuuniyo yaraddu markaasi ayey micna beeleysaa. Waxayna la mid noqoneysaa adiga oo gabadha lacag ku gatay sidaana ku kaxeystay. Arooskooda weyn inta uusan dhicin hal usbuuc ka hor Joffrey iyo Angela waxay dhigteen aroors dhaqanka Ghana waafaqsan, waxayna ku heshiiyeen iney reerkooda oggolaasha weydiistaan si ay u wada noolaadaan. Balse si ay dhaqanka wax ugu beddelaanna lacagti la helay iyo hadiyadihi arooskooda loo keenay ayey dib uga qaateen qoyska gabadha si ay noolashooda ugu kabaan. ""Hooyadey waxyaaba badan ayey iiga sheekeyn jirtay. Waan xusuustaa carruurnimadeysi 'Adigu ma tihid qof la iib geynayo, oo cidna kuma iibsan karto"" ayey tiri Angela. Blising iyo Chelsea oo Ingiriiska ku nool waxay iyagu arrintu ku qaabileen si taa ka duwan. Bilising wuxuu ka soo jeedaa dalka Zimbabwe lacagta yaradda ee la siinayo qoyska gabadha si uu u helo wuxuu xusuustaa inuu laba shaqo uu qaban jiray.  Inkasta oo ay noolashu adag tahay haddana maadaamaa uu dhaqankeygu yahay waan ku qasbanaa inaan sidaa sameeyo ayuu yiri. ""Chelsea dhaqankooda sida uu dhigayo lacago iyo hadiyado kale in yarad ahaan reerkeeda loo siiyo dhaqankooda ayaa dhigaya hase yeeshee raalli kama aysan ahayn maadaamaa uu aabbaheed nooleyn. Anigu laakiin marki aan ka dhaadhiciyey ayaan ugu dambeyntii ku heshiinnay inaan yaradda qoyskooda siinno."" Bilising wuxuu sidan u sameeyey si uu qoyska gabadha uu si kalsooni oo aan cabsi laheen uu ula hadlo. Gabadh reer Zimbabwe oo u dhaqdhaqaaqda in la joojiyo dhaqanka soo jireenka ah ee yaradka lagaga bixiyo dumarka la guursanayo kaas oo wadamada Koonfurta Afrika looga yaqaan Lobola. Priccilar Vengesayi oo ah qareen ayaa qudheedu doonaysa in la  guursado waxaanay rumaysantahay in dhaqanka yaradka haweenka lagaga bixiyaa yahay mid lagu liidayo qiimaha dumarka, waxaa kale oo ay sheegtay in waalidiinta qaarkood ragga hablaha uga soo fadhiista ku xidhaan xoolo badan arintaasina ay dhaqanka yaradka ku noqotay foolxumo. Dacwad ay u gudbisay maxkamadda dastuuriga ah ayey dooddeeda ku sheegtay in dhaqankaasi yahay mid duugoobay, waxaanay dalbatay in lamaanaha is calmada loo ogolaado in ay isguursadaan oo aan lagu khasbin in ninku yarad bixiyo. Dhaqanka yarad bixintu waa arin aad looga yaqaan dalka Zimbabwe oo dhan, waxaana gabadh caana oo haysata horyaalka tartarkanka dabaasha oo la yidhaa Kirsty Coventry waalidkeed ka dalbadeen ninkii u soo fadhiistay in uu bixiyo sac iyo digaag,  halka gabadh uu madaxweyne Mugabe dhalay oo la yidhaa Bona iyadna laga bixiyey yarad dhan kun doolar oo lacag ah iyo 15 neef oo lo' ah."	https://www.bbc.com/somali/war-51603047
business	Maxaad ka taqaannaa dalka ay dadkiisa maqaayadaha u tagaan inay caano soo cabaan?	"Maqaayadaha caanaha lagu iibiyo ee caanka ka ah Rwanda ayaa muujinaya sida ay lo'da iyo caanaheeda ay muhiim ugu yihiin dhaqanka dalkaas iyo dadkiisaba. Waxay ahayd afar saac barqonimo, caasimadda Rwanda ee Kigali, maqaayaddan ku taalla degmada Nyarujinje, bartamaha caasimadda, waxaa ka buuxa dad, iyo tiro mootooyin ah oo bannaanka saf ugu jira. Milkiilaha maqaayadda, Yusef Ghatikabisi, ayaa dhoolla caddeyn igu salaamay, isaga oo afka Kinyarwanda, oo ah luqadda looga hadlo gudaha Rwanda, ku dhahaya, ""Mwaramutsi!"" - Subax wanaagsan. Afarta miis ayaa dhex taalla maqaayadda, wadayaasha mootootiinka ee dhalinyarada ah na waxay ag fadhiya dhalinyaro iyo waaliddiin carruur wadata. Qaar ayaa cunaya digir iyo sabaayad, halka kuwo kalena ay doolshe cunayaan. Balse waxaa yaab leh, qof walba wuxuu cabayaa caano, maaha khamri. Halkan maqaayadda ""Kuruhimbi"", sida boqollaalka kale ee maqaayadaha la midka ah ee ku yaalla Rwanda, keliya hal cabitaan ayaa laga cabaa - waana caano. Maqaayadaha caanaha lagu iibiyo, oo caan ka ah Rwanda, waxay hal meel isugu keenaan qeybaha kala duwan ee bulshada. Waa goob ay ku kulmaan dadka si ay u cunaan quraac ama qado uga dhigtaan, ayna u wada sheekeystaan dadka iyaga ka duwan, iyo si ay u cabaan koob ""ikifogoto"" oo ah caano ciir ah, oo qabow oo kor looga daray xunbo, laguna daray malab amaba koob ""enchiochio"" (caano dhay ah) oo la karkariyay isla markaana kulul). Inkastoo ay maqaayadahan u muuqdaan goobo lagu iibiyo caano rakhiis ah, haddana waxay ka turjumaan xaqiiqda wax yar uun laga garanayo ee ah sida ay lo'da iyo caanaha muhiim ugu yihiin dhaqanka Rwanda. Boqolkiiba 70 bulshada Rwanda waxay ka shaqeeyaan beeraha, lo'da na dhaqaalaha dalkaasi ayay qeyb weyn ka tahay. Sidoo kalena, waxay meelaha miyiga ah calaamad ugu tahay hanti iyo darajo gudaha bulshada ah. Marka aad dooneyso in aad qof u dhashay Rwanda u rajeyso wax wanaag; waxaad leedahay ""Jirainka"" (fadlan yeelo lo') ama ""Amashio"" (fadlan lahow kumannaan lo' a); qofkuna wuxuu ku jawaabayaa ""Amachungur"" (adigana lahow kumannaan lo' ah). Marka aad dooneyso in aad mahad celin ballaaran sameysana, waxaad leedahay: ""Ngohayinka"" (waxaan ku siinayaa lo'). Ciyaar-dhaqameedyo badan oo Rwanda laga adeegsado, waxaa laga soo minguuriyay lo'da.  Ciyaarta ""Omushayu"", waxay caan ka tahay Rwanda, haweenka ayaana u ciyaara sida dhaqdhaqaaqyada tartiibka ah ee lo'da, iyagoo muujinaya quruxdeeda. Cayaaraha kale, sida ""Eikinimra"" iyo ""Ijisakamba"", ragga iyo haweenka ayaa gacmahooda kor u taaga iyaga oo ku matalaya geesaha lo'da. Xaqiiqdii, sida ay lo'du muhiim ugu tahay dadka Rwanda waxaa ka turjumaya, sida magacyada carruurta loogu dheeho lo'da. Waxaa magacyada ka mid ah Monganinka (qaali u ah sida lo'da), Kanyana (lo' yar), iyo Giramata (caano), waana kuwo caan ka ah Rwanda. Gudaha maqaayadaha caanaha lagu iibiyo, suuqyada amaba meel walba oo Rwanda ah, marka ay dadka donayaan inay ammaanaan haweeney amaba ay ka xishoodsiiyaan, waxay ku yiraahdaan: ""Indhahaagu waa sida indhaha weesha."" Sida uu qabo Maurice Mugabwagaundi, oo ah baare dhanka taariikhda iyo dhaqanka, kana tirsan Machadka Dhaqanka Rwanda, wuxuu sheegay in dadka reer Rwanda ay weligoodba lo'da u adeegsan jireen dabaaldegyada qoysaska ee muhiimka ah. Dhaqan ahaan, lo'da waxaa loo adeegsadaa sooryada la siiyo qoyska gabadha. Haddii mid ka mid ah lo'daas ay dhasho, weesha waxaa hadiyad ahaan loo siiyaa lamaanaha, si looga caawiyo in qoyskooda uusan dumin. Inkastoo dhaqankan hadda uu ku soo koobmay qeybo ka mid ah dalkaas, haddana, aroos dhaqameed walba oo Rwanda ka dhacaya, qoyska caruuska waxay yiraahdaan ""Waxaan idiin siineynaa kumannaan lo' ah,"" ama ""Waxaa idiin siineynaa lo' iyo weesheeda,"" xitaa haddii aysan u jeedin in ay sameeyaan. Mugabwagaundi ayaa sheegay in lo'da sida lacag ahaan looga adeegsan jiray dhulka hadda loo yaqaanno Rwanda, qarnigii 15-aad ilaa sannadkii 1954, markaas oo Boqor Mutara-hii Saddexaad ee Rudhigwa uu arrintan soo afjaray. Wuxuu sheegay in iibinta caanaha ee dalkas ay mar ahaan jirtay arrin ceeb ah, sababtoo ah waxaa loo arkayay in caanaha ay ka qiimo badan yihiin wax la iibiyo ama la soo gato. Horraantii qarnigii 20-aad unbay ahayd markii ay shacabka Rwanda bilaabeen in ay iibiyaan caanaha lo'da, xilligaas oo Boqortooyadii Jarmalka ay gumeysan jirtay. Dadka Rwanda waxay ku qasbanaadeen in ay meelo fog fog ka soo shaqeeyaan. Ganacsatada dalalka qaarkood ayaa bilaabay in ay caanaha ka iibiyaan shaqaalihii Rwanda. Xilligaas ka dib ayay dadka Rwanda xaqiiqsadeen in aysan ceeb ahayn soo iibsashada iyo iska iibinta caanaha lo'da. Magaaleynta laga sameeyay gudaha Kigali, kaddib xasuuqii dalkaas ka dhacay, dadka ma aysan helin dhulal waaweyn oo ay lo' ku dhaqdaan, waxaana soo baxay maqaayado dadka ka iibiya caanaha. Maanta, dowladda ayaa dadka Rwanda ku dhiirrigelineysa in ay xoolo ku dhaqdaan miyiga amaba dhulka ka fog meelaha la deggan yahay."	https://www.bbc.com/somali/war-56798914
business	Caqabad hor leh oo la soo daristay ganacsatada Kenya ee qaadka loo fasaxay	"Ganacsatada qaadka ayaa waxaa laga yaabaa in dhoofintiisa ay sugaan in ka badan intii lagu waday in lagu geeyo Muqdisho maalin uun kadib markii Kenya iyo Soomaaliya ay ku heshiiyeen in dib loo billaabo dhoofinta Jaadka. Sababta ayaa lagu sheegay in shuruudo lagu xiray ka dib markii dhowaan la ansixiyay xeerar cusub oo dhanka dalagga beeraha ah. Ganacsatada iyo Beeraleyda ayaa si weyn u soo dhaweeyay dib u furista suuqa Soomaaliya, balse waxa ay ugu baaqeen dowladda in ay dadajiso bixinta shatiyada dhoofinta sida uu dhigayo sharciga cusub ee ay dhawaan soo saartay dowladda Kenya. Guddoomiyaha Ururka Ganacsiga Qaadka Kimathi Munjuri ayaa BBC-da u sheegay in Hay'adda Beeraha iyo Cunnada (Afa) aysan wali shatiyada siinin ilaa 500 oo ah ganacsatada qaadka dhoofisa. Si degdeg ah ayaan ugu baahanahay shatiyada sababtoo ah ma rari karno qaadka anaga oo aan u hogaansamin shuruucda,” ayuu yiri Munjuri. Kenya iyo Soomaaliya ayaa Jimcihii dib usoo nooleeyay xiriirkii labada dal kadib markii madaxweyne Xasan Sheekh Maxamuud uu la kulmay madaxweyne Uhuru Kenyatta oo ay isku afgarteen in ganacsigii iyo duulimaadyadii labada dal uu si degdeg ah dib ugu bilaabmo. Balse markii ugu horeysay, ganacsatada jaadka Kenya waxaa looga baahan doonaa inay u hogaansamaan Shuruucda Dalagga (Qaadka) kaas oo Xeerarkiisa isabadal lagu sameeyay sannadkan. Sida xeerku dhigayo, dhoofiyayaashu qaadka waa inay diiwaan gashadaan oo ay shati ka haystaan ​​Afa. Ganacsatada ayaa sidoo kale looga baahan yahay inay helaan ogolaanshaha dhoofinta shixnad kasta. Qof kasta oo dhoofiya qaadka bilaa shati waxa uu mutaysan doonaa xarig ilaa saddex sano ah ama ganaax dhan 5 milyan oo shilinka Kenya ah. Wasiirka Wasaaradda Beeraha Peter Munya ayaa dhawaan ka warbixiyey xeerarkii wax laga beddelay. Qodobbada Kenya iyo Soomaaliya ay ku heshiiyeen In la iska kaashado arimaha Amaanka gaar ahaan la Dagaalanka Al-shabaab Xogaha Sirdoonka la isdhaafsado Xuduudahana la isku furo. In danaha labada dal si wadajir ah looga shaqeeyo. In la Ixtiraamo madaxbanaanida iyo in la iska kaashado arrimaha bini’aadantinimada. Kenya ayaa waxa ay ogolaatay in dib loo bilaabo Duulimaadyadii Shirkada Diyaaradaha Kenyan Airweys ee horay loo hakiyay. Waxaa la fududeeyay Caqabadihii ka jiray Visaha Kenya gaar ahaan waxaa loo fududeeyay Masuuliyiinta Dowlada, dadka heysta Baasaboorka Diblomaasiga iyo kuwa heysta Service Passport-ka. Waxaa kale oo lagu heshiiyay in dadka heysta Passporka Caadiga ah muddo 10 maalmood ah lagu siiyo Fiisaha. In guddi ka shaqeeya dhaqan galinta heshiiska ay kulmi doonaan Bisha Soo socoto ee Ogosto. Sida ay horey u sheegeen beeraleyda qaadka ee dalkan Kenya khasaare lixaad leh ayaa ka soo gaaray xayiraadda la saaray qaadkii ay u dhoofin jireen waddanka Soomaaliya.Jaadka la geeyo Soomaaliya ayay sheegeen in fursad shaqo uu u ahaa dad badan, kuwaas oo ay sheegeen in haatan ay shaqo la'aan noqdeen. Kimathi Munjuri oo ah guddoomiyaha urur ay ku midaysan yihiin beeraleyda jaadka ee dalka Kenya, ayaa BBC-da u sheegay in maalin walba ay khasaaraan lacag ka badan 150 kun oo doollar, maadaama aanay jirin suuq la geeyo qaadkii ay Soomaaliya gayn jireen. Maxaa Soomaaliya ka dhigay suuqa kaliya ee qaadka Kenya la geeyo? Dowladda Ingiriiska ayaa sanadkii 2014-kii waxaa ka dhaqan galay mamnuucid lagu soo rogay qaadka oo ay u aqoonsatay inuu ka mid yahay waxyaabaha maanka dooriya ayna isticmaalaan bulshooyinka dalalka Itoobiya, Kenya, Soomaaliya iyo Yemen. Dowladda Britain ayaa sheegtay xilligaas  in mamnuucidda qaadka ay UK la jaanqaadi karto dalalka kale ee Yurub oo uu ka mid yahay maaddooyinka laga ilaaliyo dadka. Qaadka Kenya ay u dhoofin jirtay UK waxaa sanadkii ka soo gali jiraty lacag dhan 7.5 milyan oo doolar. Dadka ku nool gobolka Meru ee dalka Kenya ee uu ka baxo qaadku, ayaa xilligaas ka muujiyay walaac la xiriira saameynta dhaqaale ee ka dhalan karta joojinta qaadka. Tallaabadaas ay qaadday dowladda Ingiriiska, sanadkii 2014-kii ayaa Meesha ka saartay dhaqaale badan oo ay heli jireen ganacsatada qaadka, waxaana soo xirmay suuqii ugu weynaa ee qaadka Kenya loo dhoofin jiray. Mudanayaal ka tirsan baarlamaanka dalka Kenya ayaa xilligaas ugu baaqay dawladda Ingiriisku in aanay mamnuucin isticmaalka qaadka hase yeeshee arrintaa UK dhaq jalaq umaysan siin. Intaa wixii ka dambeyay dalka Soomaaliya ayaa Kenya u noqday suuqa kowaad ee jaadka loo iib geeyo isla markaana laga helo dhaqaale tiro badan. Cadaadiska ganacsatada. Ganacsatada gobalka Meru ee dalka Kenya oo ah halka qaadku uu ka baxo ayaa dowladda cadaadis ku saarayay tan iyo markii dowladda Soomaaliya ay mamnuucday qaadka Kenya, in arrintaa ay wax ka qabtaan oo ay ku wajahaan xal horseed u noqon kara in mar kale loo daabulo qaadka Kenya gudaha dalka Soomaaliya. Ganacsatada qaadka Kenya, ayaa sheegay in kalluunka ugu badan uu Kenya uga yimaadaa Shiinaha, taasi oo ay sheegeen in aysna jirin sabab kalifi karta maadama Soomaaliya ay ka soo dhoofsan karaan kalluun. “Ma jirto sabab aan Shiinaha uga soo qaadano kalluunka maxaa yeelay Soomaaliya oo aynu deris nahay ayaan ka heli karnaa kalluun badan oo wanaagsan, waxaa jira waxyaabo kale oo aynu Soomaaliya kasoo dhoofsan karno sida xoolaha nool iyo hilibkooda oo dalka Kenya ku yar,"" ayuu yiri Kimathi oo ah guddoomiyaha ururka beerlayda qadaka."	https://www.bbc.com/somali/articles/cp3n8zp471eo
business	‘Dadbaa cunaya cuntada eyga ee Kibble shumacna ku kululaysanaya cuntada’: Maxay tahay saboolnimada UK ka jirta?	Saboolnimada Ingiriiska ayaa dadka qaar ku kaliftay inay cunaan (Kibble) oo ah cunto bisadda iyo eyga la siiyo, halka kuwa kale ay shumac ku kululaystaan cuntada. Cabashadan waxaa sameeyay Mark Seed, oo ah agaasimaha mashruuca quudinta bulshada ee Trowbridge, oo dhacda xarunta gobolka Wales ee Cardiff. Falanqaynta BBC ee xogta tirakoobkii Britain ee 2021 ayaa muujinaysa in lix kamid ah bulshooyinka ugu saboolsan Wales, oo ah mid ka mid ah afarta qaran ee boqortooyada ingiriisku ka koobantahay, ay ku suganyihiin degmadaas. Hase ahaatee, Hay’adaha ayaa ka digay in qoysaska tabaalaysan aysan ku noolayn oo kali ah meelaha awal lala xiriirin jiray saboolnimada waxayna ku talinayaan in siyaasadaha aan diiradda lagu saarin oo kali ah deegaanada ee dadka loo jiheeyo. Xaaladda ka taagan Cardiff ayaa ka turjumaysa nolosha adag ee qaar badan oo ka mid ah dadka ku dhaqan UK ay wajahayaan, sicir bararka cirka iskusii shareeraya awgii. War bixinno sida tan Seed oo kale ah ayaa intaa ku daraya qaar badano o kale, oo ah muwaadiniinta dalka kaga nool meela badano oo kala duwan. sida lagasoo xigtay daraasaddii ugu dambeysay ee ay samaysay (which?)  ee ku saabsanayd qoysaska sida ugu daran uu u saameeyay sicir bararka wadanku, Ayaa sheegaysa in ku dhawaad saddex meelood, meel kamid ah hooyooyinka iyo aabayaasha kaligood koriya caruurta ay ka tanaasulaan cunnada hal waqti, si ay u noolaadaan. “Qoysaska UK ayaa tabaalaysan, maciishadda dalka oo kor u kacaday awgeed, iyada oo waalidka kaligood caruurta koriya ay sida ugu daran u saamaysay,” ayey triri Rocío Concha oo ah agaasimaha siyaasadda iyo udoodidda ee (Which?) waxayna u sheegatay majaladda wararka ingiriiska ee The Guardian. Trowbridge waxay ku fadhidaa waxa uu Seed ugu yeeray ‘Poverty Arc’ oo ah halbeeg loo adeegsado khariiradda deegaanada iyo heerkooda saboolnimo. “Waxaan ilaa hadda la tacajubsanahay dadka cunaya Kibble” ayuu yiri Seed “Waxaa jira dad isku dayey inay cuntada ku kululaystaan raadhiyetar ama shumac. Waa sheekooyin run ah oo yaab leh” ayuu kusii daray. “Cardiff waa magaalo qani ah, balse waxay leedahay dulduleello saboolnimo oo aan la aqbali karin,” ayuu yiri seed oo soo wariyey in aanay dadku shaqaysanin lacag ku filan inay iskaga bixiyaan waxyaabaha aas’aasiga ah. Sicir bararku wuu uga sii daray xaaladda oo kali ah. “Dadku waxay noo sheegeen inay shaqeeyaan dhamaan saacadaha ay shaqayn kareen” ayuu sharaxay. Pantari-ga uu mamulo Seed ayaa 160 qof ku siiya qiimo jaban cunto tayo fiican leh  . Mid ka mid ahi waa Elizabeth Williams oo 54 jir ah, Taas oo sheegaty in mashruucani uu “isbeddal wayn keenay” dadkana uu isu keenayo, balse waxay sheegatay in xaaladeedu ay aad u liidato. “Badanaa waxaan isku dayaa in aanan qarash ku bixinin dib u habaynta alaabta guriga,” ayey tiri. Ayada iyo lamanaheeda midna ma shaqeeyo, halka wiilkooda oo ayaga la nool uu shaqeeyo saacado aad u badan. “Xataa iyada oo wiilkaygu uu shaqaynayo waxna soo kordhinayo, hadan xaaladdu aad ayey u adagtahay, waayo waa inuu asna noolaado wuxuuna leeyahay baahiyihiisa gaarka ah. Waxuu qabaa dhibaatooyin dhowr ah wuxuuna sugayaa qaliin”, ayey tiri. Tobanaan sano, galbeedka Wales iyo gobolka Valleys ayaa ka helayey maal galin dheeraad ah Midowga Yurub (EU) maadama ay kamid ahaayeen meelaha ugu saboolsan Yurub, balse Cardiff kamid ma ahayn wayo, marka loo eego nolosha celcelis ahaan heerka saboolnimada, looma arkaynin magaalo sabool ah. Victoria Winckler, oo ah agaasimaha NGO-ga Welsh ee Bevan Foundation, ayaa ka digaysa khatarta ay leedahay ku calaamadinta saboolnimo ama qaninimo ee magaalooyinka “Fikirka qaldan ayaa ah in Cardiff ay tahay qani Valleys ay tahay sabool, balse xogtu waxay muujinaysa ina aanay xaqiiqdu sidaas ahayn,” ayey tiri “way jiraan meelo Cardiff ka tirsan oo qani ah, haa, balse waxaa jira meelo badano o dadku aanay nolo fiican ku haysan Cardiff dhexdeeda,” ayey kusii dartay. Qoysaska waalid kaliyaalaha ah iyo dadka hawl gabay waxay u qoondeeyaan cunto, koronto iyo gaas ku dhawaad 30% wixii soo galay.Lamaanayaasha caruurta haysta wax yar ayey hoos u dhacaysaa tiradani oo ah 25% sida lagasoo xigtay qiimayn rasmi ah. Hase ahaatee, dhamaan qoysasku waxay ku bixiyaan aas’aasiga wax ka badan sanadkii hore. Haweenay 40 jir ah waxay u sheegatay wareysteyaasha in, qiimaha biilasheeda awgii in isbuucyada qaar inay xataa quudin kari wayday caruurteeda. Qof kale ayaa intaas ku daray ‘‘ cunta fiican ma cuno si aan caruurtayda u quudiyo dharna ugu gado waliba wax korontada ku bixiyana iigasoo hadhaan.”  Sida laga soo xigtay xogta ay daaha ka qaaday toddobaadkan Isbahaysiga Warshadaha Ingiriiska, dhaqaalaha UK wuxuu ku socdaa hoos u dhac 0.4% ah sanadka soo socda sababtoo ah sicir bararka iyo cabsida laga qabo maal gashiga shirkadaha waaweyn.	https://www.bbc.com/somali/articles/cxxj61gxlw5o
business	Tobnaan milyan oo doollar ayay ku iibsadeen guryaha, haddana kuma faraxsana	"Wiishka guriga oo cilladeysan, daadad iyo buuq aan loo dulqaadan karin, waa keliya qaar ka mid ah cabashooyinka ay soo gudbiyeen qaar ka mid ah bilyaneerrada deggan mid ka mid ah dhismooyinka ugu qaalisan   magaalada New York. Haatan, dadka deggan dhismaha Park Avenue ee ka kooban 432 dabaq ayaa maxkamad la tiigsanaya maamulka, iyagoo ku eedeynaya inay wax ka qaban waayeen 1,500 cilladood oo dhismuhu leeyahay. Dacwada ayaa lagu sheegay in cilladaha gurigan ""ay khatar geliyeen isla markaana ay dhib ku qabaan"" dadka deggan iyo martida. Dhismahan aadka u dheer ayaa waxaa sanadkii 2015 laga dhisay xaafadda lagu magacaabo Billionaire Row ee Manhattan. Dadka dhismahan guryaha ka iibsaday waxaa ka mid ah fannaanadda caanka ah ee Jennifer Lopez iyo gacaliyaheedii hore Alex Rodriguez, maalqabeenka Sacuudiga u dhashay ee Fawaz Alhokair iyo xubin ka tirsan qoyska leh shirkadda Jose Cuervo Tequila, sida laga soo xigtay wargeyska New York Times. Guryaha ayaa lagu iibsaday tobnaan milyan oo doollar. Dacwawaddan oo lagu dalbanayo $250m oo magdhow ah ayaa waxaa Khamiistii loo gudbiyay Maxkamadda ugu Sarreysa New York, waxaana lagu sheegay in dhibaatooyinka dhismaha lagu qabo ay ka mid yihiin qarax koronto oo bishii June dhacay kaas oo koronto la'aan dhigay dadka deggan iyo buuq xad dhaaf ah iyo gariir. Ilaa 1,500 oo cillado dhanka dhismaha iyo naqshadeynta ah ayay gurigan ku arkeen injineerrada ay shaqaaleysiiyeen guddiga maamulka guriga. New York Times ayaa soo xigatay mid ka mid ah dadka deggan gurigan oo sheegay in haanta qashinka lagu shubo ee dhismaha ay u qeylineyso ""sida bambo"" marka la isticmaalo. Inta badan arrimaha dacwadda lagu xusay ayaa lagu sheegay ""kuwo halis ku ah nafta"". Waxaa la sheegay in wiishka dhismaha, tusaale ahaan uu ku kallifo dadka inay muddo saacado ah sugaan. ""Dadka waxay guryaha ku iibsadeen tobnaan milyan oo doollar si ay u helaan. Way ka fog yihiin guryo raaxo leh sida loo ballan qaaday, si kastaba, dadka waxaa laga iibiyay guryo cillado qaba,"" ayuu yiri ninkaas. Shirkadda maalgelisay dhismaha guriga oo ka tirsan Kooxda CIM iyo Macklowe Properties ayaa sheegtay in gurigan uu yahay kan ugu fiican magaalada. CIM iyo Macklowe Properties kama aysan jawaabin codsiga ay BBC-du u dirtay ee ah inay ka falceliyaan arrintan."	https://www.bbc.com/somali/war-58686370
business	Nin malaayiin ka sameeyay dhagxaan uu dadka uga dhigay nooleyaal	"Ninka lagu magacaabo Gary Dahl ayaa malaayiin doollar ka sameeyay dhagxaan uu dadka uga dhigay nooleyaal ay rabaayadaysan karaan, kuwaas oo aanan wax dhibaato ah ku haynin. ""Cunto uma baahna, kama walwalaysid,"" ayuu ku qoray waraaqaha xayaysiinta dhagxaanta oo uu kasoo daabulay xeebaha dalka Mexico. Halkii dhagax wuxuu dadka ka iibinayay $3.95 (oo maanta u dhiganta $15 ), waxaana laga iibsaday illaa 5 milyan oo dhagxaantaas ah. Wuxuu ku ridey baakado, wuxuuna ku qorey ""waxa ay aad ugu wanaagsanyihiin in la tabobaro, waxay iska dhigi karaan in ay dhinteen oo kale, waxay jecelyihiin in ay safraan iyaga oo ku jira jeebabkaaga"". Waraysi ninkan lala yeeshay sannadkii 1975-tii ayuu ku sheegay in dadka ay yihiin kuwa wada caajisay, daalay, lana tacaalaya dhibaatooyiin badan, sidaas darteedna ay aaminayaan waxkasta. Dadka aad ayay uga dhaadhacday fikradda ah in dhagxaanta ay noqon karaan nooleyaal rabbaayad ah oo wax barta, wehelna noqon kara. Sida uu qorey wargeyska New York Times, lacagta waxay ninkan u saamaxday in uu iibsado gaari Mercedes ah, islamarkaasna u dego  guri aad u weyn. Mr Dahl ayaa isku dayay in uu billaabo fikrado la yaab leh oo uu doonayay in uu lacag ka sameeyo, balse uma aysan shaqaynin intooda badan. Waxaa ka mid ahayd fikrad la yaab leh oo ah, in uu dadka ku qanciyo in ciidda laga samayn karo taran, sida lab iyo dhedig. Ninkan wuxuu dhintay sannadkii 2015-kii isaga oo 78 jir ah, wuxuu shucuur kala duwan ka qabay waxyaabihii uu samayn jiray. Wuxuu muujiyay oo sheegay in noloshiisa ay ka wanaagsanayn lahayd haddii uusan samayn lahayn ganacsigaasi la yaabka leh. Wuxuuna u muuqday nin waxaas ka qoomameynayay."	https://www.bbc.com/somali/war-49148291
business	"""Malaayiin doolar ayaan sameeyaa anigoo raashin ku cunaya YouTube"""	"Wakhti maku bixin lahayd inaad daawato qof wax cunaya oo muuqaalkiisa soo galiyay YouTube? Sidani waa habka ay Bethany Gaskin, oo loo yaqaanno Blove, dhaqaale uga sameyso YouTube-ka, waxayna ku noqotay Milyaneer. Gabadhan ayaa sheegtay in sannadkiiba ay muuqaallada raashin cunista ka sameyso lacag ka badan 1 malyan oo doolar. ""YouTube wuxuu naga dhigay dad milyaneerro ah, lacag xoogaa ka badan 1 malyan oo doolar ayaan sannad walba ka helaa daawashada muuqaalladeyda, qarashkaasna waxaa kasii baxsan dhaqaalaha iga soo galaya xayeysiimaha aan u sameeyo shirkadaha aan shakhsi ahaan ula macaamilo"", ayey tidhi Blove. Muuqaallada ay soo galiso barteeda YouTube-ka ayaa dhammaantood muujinaya iyadoo raashin cuneysa, waxaana barnaamijkeeda lagu magacaabaa ""Meokbanh"". Magacan oo xarfo la isu geeyay ka kooban marka afsoomaali ahaan loo sii fasiro wuxuu noqonayaa ""Baahinta wax cunista"". Marka muuqaallada lasoo sameynayo, gabadhan ayaa cunta raashin uu xaddigiisu aad u badan yahay. Inta ay wax cuneyso ayey sidoo kale madadaalisaa dadka ku xiran, iyadoo hadallo la wadaageysa. Mid ka mid ah barnaamijyadii ay muuqaalkooda soo galisay waxaa la daawaday ku dhawaad 12 malyan oo jeer. Marka ay dad badan daawadaan muuqaalkeeda, shirkadda YouTube ayaa usii badineysa xayeysiimaha ay lacagta kasoo xarooto, taasoo sababeysa inay gabadhan hesho lacag aad u farabadan. Barta YouTube-ka ee haweeneydan waxaa si toos ah ugu taxan 2 malyan oo ruux. Hase yeeshee, dadka qaarkood ayaa barnaamijkan u arka mid dadka ku dhiirrigalinaya inay raashinka u cunaan si aan caafimaad ahayn. Balse Blove, iyadu way kasoo horjeeddaa fikirkaas. Iyadoo difaaceysa raashin cunisteeda la daawado ayey tidhi:""Waxay ila tahay in barnaamijkan uu yahay mid xiiso badan leh, dad badanna caawiya. Dadka wuxuu ka bixiyaa xaaladaha qallafsan, sida xilliyada ay xanaaqsan yihiin, waxay dad badan ka dhigtaan wehel, waxaa marar badan noo soo mahad celiya bukaannada qaba cudurka kansar-ka, waxayna noo sheegaan sida aan uga caawinay inay u fududaato raashin cunista"". Howlaha la xiriira sameynta muuqaallada YouTube-ka ayaa waayadii dmabe noqday ganacsi ay dad badan ku jiraan. Blove ganacsigeeda YouTube-ka waxaa maamule uga ah ninkeeda, kaasoo aan shaqo kale ka fikirin. Sidoo kale wiilasheeda ayaa si gaar ah u sameystay ciwaannadooda YouTube-ka ee ay ganacsi ahaanta u adeegsadaan. Waxaan shaki ku jirin in haweeneydan ay ka mid tahay shakhsiyaadka dhaqaalaha ugu badan ka hela barta YouTube-ka."	https://www.bbc.com/somali/war-49208789
business	Suuqa madow ee Nairobi ee lagu iibiyo carruurta la soo xaday	Iyadoo la adeegsanayo saxafiyiin qarsoodi ah, ayuu barnaamijka baaritaanka ee BBC Africa Eye wuxuu dhexgalay shabakado sharcidarro ah, oo lagu dhex arkay carruur laga soo afduubtay hooyooyiin guryo la’aan ah, laguna iibiyay wax ka yar $300 oo dollar. Baaritaanka ayaa socday muddo sannad ah. Sidoo kale waxaa la helay caddeyn muujineysa in cisbitaallo lagu iibiyo carruurta laga tagay, waxaa sidaa sameeya shaqaalaha caafimaadka ee Isbitaalka Mama Lucy Kibaki, ee Nairobi. Maamulka Isbitaalkaas kama aysan hadlin arrinta.	https://www.bbc.com/somali/war-54956141
business	Kenya: Nin dumarka 60 jirka ah si khiyaano ah u dhaca oo la qabtay	"Taliska ciidamada dambi baadhista ee Kenya ayaa shaaciyay in ay gacanta ku dhigeen nin ""ku takhasusay"" dhaca haweenka howlgabka ah ee dowladda ka hela lacagta, gaar ahaan kuwa kaligood ah ee u nugul waxyeellada. Wycliffe Amakobe Omunga, ayaa la sheegay inuu si gaar ah u bartilmaameedsan jiray dumarka iskaabulada ah ee sugaya  lacagta howlgabnimada. Xeeladda uu adeegsan jiray ayaa ahayd inuu jacayl ku abuuro isagoo siinaya waxyaabo ay jecel yihiin, una ballan qaado inuu nolosha la wadaagi doono marka ay howlgabka noqdaan. Marka uu soo xero galiyo kaddib, haweenka uu khiyaanay wuxuu u sheegaa inuu lacagtooda ugu abuurayo ganacsi, isagoo markaasna la baxsada guud ahaan lacagtii u keydsanayd. Marka uu sidaas sameeyo waxaa bannaanka kusoo dhaca dumarkii oo qalbi jabsan hantidoodii oo idilna sidaas ku waayay. Mid ka mid ah dumarka dhibbaneyaasha ah ayuu ninkan ka qaatay lacagtii ay howlgabnimada ku heshay oo tiradeedu ahayd Sh780,050. Haweeneydaas wuxuu ku khiyaanay jacayl been ah oo uu ku abuuray, kaddibna wuxuu ka dhaadhiciyay inuu u sameeyo warshad biyaha daweysan soo saarta. Iyadoo aan ka war qabin khiyaanada uu damacsan yahay ayay haweeneydaas gacanta u galisay lacagteeda, kaddibna waxay billowday inay walwasho. Arrintii ku billaabatay jacayl macaan iyo ballan qaad guur ayaa kusoo gabagabowday oohin, sida ay sheegtay waaxda Dambi Baadhista Kenya. Dadaal ay u sameysay inay ku hesho ninka ay jeclaatay ayay ku guul darraysatay kaddib markii uu ka dansaday telefoonnadii oo idil. Goor dambe ayay u suuragashay inay ninkii hesho, laakiin wuxuu u sheegay in ganacsigii ay kala wareegtay shirkad caymis ah kaddib markii uu bixin waayay deyn uusan qiimaheeda cayimin. Ninka eedeysanaha ah ayaa hadda ku xiran saldhigga booliska waxaana la filayaa inuu maxkamad kasoo hor muuqdo isagoo loo heysto dabiyo ku saabsan inuu lacago ku qaatay qaab sharci daro ah. Booliska ku howlan baadhitaanka dambiyada ninkan ayaa ka codsaday dadka kale ee dhibaneyaasha ah inay lasoo xiriiraan, lana soo wadaagaan macluumaadka ku aaddan qaabka uu u dhacay. Dhacdadan ayaa kusoo adday xilli isbucyadii lasoo dhaafay waddanka dariska la ah Kenya ee Soomaaliya laga hadal hayay nin qaab khiyaano ah ku dhici jiray gabdhaha. Cabdifitaax Cali Cumar, ayaa maxkamaddii dacwaddiisa qaadaysay ka qirtay inuu dhac u gaystay 30 gabdhood, laakiin booliska Soomaaliya ayaa sheegay inuu telefoonno ka qaatay in ka badan 60 gabdhood. Si la mid ah Wycliff, Cabdifataax qudhiisa wuxuu gabdhaha qaar kusoo xero galiyay arrimo haasaawe iyo xiriir jacayl. Xeeladdaas ayaa la oran karaa waa mid ay ka siman yihiin labada nin ee ugu dambeyn la xiray. Waxaa kale oo aad loola yaabay in ninkan uu qirtay inuu fikradda dhaca gabdhaha ka helay filim Hindi ah oo uu daawaday kaddibna uu ku camal falay. Xeer ilaalinta Soomaaliya ee dacwada ku soo oogtay Cabdifitaax ayaa sidoo kale ku eedeysay inuu Al-Shabaab la shaqeeyay. Maxkamadda ciidamada qalabka sida ee Soomaaliya ayaa ku xukuntay ciqaab toban sano oo xabsi ciidan ah."	https://www.bbc.com/somali/war-57890350
business	Clubhouse ma u qalmaa in lagu qiimeeyo $4 bilyan oo doolar in uu gaarayo?	"App-ka codadka tooska lagu wadaago ee Clubhouse waxaa ka abuurmay sheekooyin la xiriira barnaamijkaas oo aad u badan. Elon Musk, Oprah Winfrey, Kanye West, Demi Lovato iyo Mark Zuckerberg, waxay ka mid yihiin dadka caanka ah ee aadka ula dhacsan isticmaalka adegga App-kan uu bixiyo. Waxaa barnaamijka Clubhouse si fudud looga helayaa arrima badan oo laga billaabo Bitcoin ilaa iyo xiriirka dadka dhex mara iyo muusikada R&B. Haddaba App-ka hal sana jirsaday in $4 Balyan oo doolar lagu qiimeeyo ayaa noqday wax lala yaabo. Warbixin ka soo baxday Bloomberg waxay sheegeysaa App-kan, oo aasaaskiisa uu ka soo jeedo San Francisco, uu raadinayo dhaqaale cusub oo heerkale ah. Balse bishii Jannaayo sanduuqa maalgashiga ee Andreessen Horowitz wuxuu shirkadda ka iibsaday saami u dhigma qiimaha lacagta ee Clubhouse uu shaqeeyay afartii bilood ee ugu horeysay sannadkan. Sare u kaca dhaqaale ee shirkaddan ayaa loo maleeynayaa inay uga wacan tahay in marki ay soo baxday warbixin ku saabsan in Twitter ay ka wada hadleen Clubhouse in qiimo sare ku iibsato, inkasta oo ay diidday arrintaa inay xaqiijiso, marki la weydiiyey. Shirkadda cilmi baarista sameysa ee Annie, waxay sheegtay in Clubhouse ilaa iyo dabayaaqadii bishii March ayy isticmaalayeen ku dhawaad 13.4 malyan oo qof, waxayna intaa ku dartay in shan meelood meel ka mid ah dadkaasina ay ku soo biireen afarti toddobaad ee ugu dambeysay oo keli ah. Marka la soo koobo, in App-kan dhaqaalahiisa uu sare u kaco waxaa sabab u ah 'casuumaadda keli' ee qof kasta u baahan yahay si uu barnaamijkan u isticmaalo, iyada oo uu App-kan uu ka faa'ideystay daldaloolla suuqa ka jiray. ""Wuxuu kulansaday arrimo badan sida codka, tabinta tooska ah iyo bulshadaba,"" ayuu yiri Joseph Evans oo ka socda hay'adda Enders oo falanqeysa arrimaha teknolojiyadda. ""Wuxuu adeegsanayaa waxyaabo aan wakhti xaadirkan si caadi ah loo sameyn karin sababo la xiriira cudurka safmarka ee Korona awgii, sida in ay dadka wadahadallo yeeshaan ama koox ahaan wadahadallo u yeesheen."" Hadda, App-ka Clubhouse lacag ma sameynin. Balse taasi muhiimad badan malaha. Barta Instagram oo keli ah ayaa buuxiysay waxyaabihii looga baahnaa maadaamaa ay doonayeen in ay iibsadaan Facebook iyo Twitter. Balse hadda uma badna in ay taasi dhacdo. ""Dhowr sano ka hor, Facebook waxay miiska soo saartay dalab ay ku dooneysay Clubhouse,"" ayuu yiri Mr Evans. ""Laakiin ma aha mid suuqa baraha bulshada kale ku jirtay sababta oo ah Facebook waa inay tartan diyaar u noqotaa taa oo ah waddada keli ah ee u furan."" Facebook dhankeeda waxay billaawday barnaamij cusub oo ay ugu magac dartay Hotline, barnaamijkaasi oo dadka isticmaala u oggolaanaya inay cod ahaan ama qoraal ahaan ku wada sheekeystaan. Twitter wuxuu durbadiba billaabay adeeg cusub oo cod ah oo App-kiisa gudahiisa ka shaqeynaya. Waxaa lagu wadaa in marka hore aasaasayaasha la xusho, balse qorshaha wuxuu yahay in adeeggaas cid walba loo oggolaado dabayaaqada bishan. App-ka lagu wada sheekeysto ee Telegram wuxuu sannadki hore billaabay adeegga codka, waxayna dib u habeyn ku sameeyeen bishii March si ay ugu ekeysiiyaan hal-abuurka aadka loola dhacay Clubhouse. Shirkadaha waaweyn ee Slack iyo LinkedIn waxay ka mid yihiin shirkadaha ka shaqeynaya sidi ay iyaguna fikirkaas u meel marin lahaayeen. Dhowrka barnaamij ee aan soo sheegnay, waxay leeyihiin macamiil ka badan Clubhouse maadaamaa ay kaga wanaagsan yihiin habka isticmaalka telefoonnada gacanta ee Android iyo Koombiyuutarrada. Clubhouse maadaama ay ku wada hadlaan dhinacyo iska soo horjeeda, durbadiba waxaa soo baxay hadal hayn la xiriirta arrimo ku saabsan in dumarka ay kufsiga ku been abuurtaan; cunsuriyadda oo ay ka hadlaan dadka doonaya in ay muujiyaan fikradahooda xagjirka ah taasina ay sababta in dhaawacdo ay gudbiyaan dadka arrimahan u ololeynayey. Siyaasiyiinta Mareykanka waxay ku hanjabayaan in ay meesha ka saarayaan shuruucda lagu ilaalinayo baraha bulshada, sida Xeerka 230, ka dib markii ay ku eedeeyaan eex iyo u oggolaanshaha waxyaabaha dhibaatada leh in ay sii baahiyaan. Khatarta kale waxay tahay in laga yaabo in Clubhouse ay sii haysan karin macaamiisha hadda uu helay sababo la xiriira isticmaalka oo yara adag. ""Clubhouse waxay fududeysay in dadku ay ka hadlaan mowduuc kasta oo ay doonayaan, balse dhab ahaan isla mowduucii ama doodii aad aasaastay ayaa mararka qaar kugu adkaan karta in aay isticmaasho,"" ayey tiri Sharon O-Dea oo ah ka tirsan shirkad dhinaca teknolojiyadda la taliso ee fadhigeedu yahay Amsterdam. Qaababka horay loo garanayay ee baraha bulshada lacagta looga helo waa xayasiinta. Balse waxaa taasi adkeyneysa barnaamijyada codadka oo keli ah isticmaala sida lacag looga sameyn karo. Patreon, oo adeeggeeda billow uu yahay, ayaa durbadibba qaabkan ganacsi ka sameeysay, wareeggi ugu dambeeyey ee maalgashiga shirkaddaasina waxaa lagu qiimeeyey $4 balyan oo doolar. Sidoo kale Clubhouse waxay hirgelisay barnaamij macamiisheeda u suuragelinaya in lacagaha ay isugu diraan, balse lacagta faa'idada adeegaasi laga sameeya 100% waxay u xarooneysaa aasasaha oo qofka isticmaalaya faa'idada qayb kama helayo."	https://www.bbc.com/somali/war-56687600
business	Ii saxiix Pizza isbuucle ah: Sheekada maadeysiga dhalisay ee Pizza-da iyo nikaaxa la yaabka leh ee ka dhacay Hindiya	"Heshiiska guurka ee ay galeen lamaanahan waa mid weyn oo ay dadku aad u hadal hayeen. Laakin muuqaal laga soo duubay heshiis ay lammaanahan Hindiga ah kala saxiixeen oo uu dhowaan arooskoodu dhacay, ayaa si weyn u qabsaday baraha bulshada. Tan iyo markii lagu baahiyay barta Instagram-ka 22-kii Juun, maalin ka dib arooskooda, muuqaalka oo keliya ahaa 16 ilbiriqsi oo ay warqadda ku kala saxiixdeen ayaa waxaa la daawaday 45 milyan oo jeer. Waxaa jiray lammaanayaal kale oo horey arooskooda heshiisyo u kala saxiixday, laakiin dareenka muuqaalkan ugu dambeeyay ayaa waxa dadka soo jiitay ah heshiiska ay galeen ee ah in toddobaadkiiba hal Pizza ah uu gado ninka gabadha guursaday. Aroosaka oo 24 sano jir ayaa saaxibadiisa waxa ay sheegeen inuu aad u jecel yahay Pizza sidaa darteedna ay gacalisadiisa heshiis kula galay markii uu arooska dhacayay in 1 Pizza ah la cuno toddobaad kasta. Lamaanahan ayaa kulmay shan sano ka hor markii ay ku biireen hal fasal oo ay ka baranayeen maaddada  ganacsiga waxayna isla markiiba isku arkeen guruub WhatsApp-ka ah. Maalin maalmaha ka mid ah, markii uu seegay casharka ayaa waxa uu weydiistay caawimo, ka dibna Mintu waxay aqbashay inay caawiso. Sidaasi ayayna saaxiibo ku noqdeen oo wada sheekeysi ayay bilaabeen. Waqti ka dib, jacaylkooda ayaa waxa uu soo shaac baxay bishii Febraayo ee sannadkii 2018, lammaanahan ayaa markaasi bannaanka casho u aaday waxyna tageen makhaayad markii ugu horreysay iyagoo is jecel. ""Waxaan qaadanay maaddadii ugu dambeeysay ee maalintaas, waxaana tagnay maqaayad pizza lagu iibiyo  oo markaasi aan sidaa inooga fogeyn. Waan ogaa inay tahay inaan u qaado pizza, sababtoo ah wuxuu had iyo jeer ka hadli jiray pizza,"" ayay tiri Mintu, oo dukaanka alaabta elegtaroonigga ku leh magaalada. Shanti ayaa intaa ku daray, ""Aad ayaan u jeclahay pizza, waxaana mar walba dhihi lahaa aan tagno oo aan soo cunno pizza."" Laakiin in muddo ah ka dib, Mintu oo ""sidoo kale jecel pizza laakiin aan cuni karin maalin kasta"" ayaa bilowday cabasho. Lammaanaha ayaa sheegay in aysan waligood ku dagaalamin cunto - "" ilaa hadda laakiin Shanti wuxuu yiri ""waxay had iyo jeer u dacwoon jirtay saaxiibbadeeda, waxay sheegi jirtay sida ay uga xanaaqday in ay had iyo jeer cunayso pizza wuxuuna hadlkaasi noqoday kaftan u dhexeeya dhammaan asxaabtayada."" ""Jaceylka uu u qabo pizza ayaa ah midka aad u badan marka laga soo tago kan Mintu uu qabo. Waxaan u maleynayaa inuu ka fekero pizza waqtigiisa firaaqada iyo xitaa marka uu hurddo,"" ayuu yiri Raghav Thakur, oo saaxib la lammaanaha. “Tan iyo markii aan Jaamacadda ku kulanay 2017-kii, waqti badan ayaan isla qaadanay, aad ayaana isugu soo dhawaannay, waxaan aragnay sida jacaylkooda uu soo shaac baxay, waxaana rabnay inaan sameyno wax gaar ah, oo lagu xasuusan karo markii ay is guursadeen,” ayuu u sheegay BBC. ""Sidaas darteed, fikrado ayaan isu geynay kooxdayada waxaana la nimid siddeed qodob oo aan u maleynay inay lammaanahan ka faa’iidi doonaan.” Qandaraaska oo la qaabeeyey toddobaad ka hor guurkooda, waxaa ku jiray shuruudo kale oo badan waxaana ka mid ahaa - Waa inuu seeyga kariyaa quraacda maalinta Axadda ah, waa inuu soo dukaameysto 15 maalmood oo kasta ka dib. Wuxuu tagi karaa xafladaha habeenkii iyada oo ay weheliso xaaskiisa. ""Wax fikrad ah kama aan haysan in saaxiibadeen ay tani noo qorshaynayeen laakin markaan aragnay waan ku qanacnay waxayna ka dhigantahay in saaxibadayada ay fiican inoo garanayaan,"" ayay tiri aroosadda. Markaasi ka dib Lamaanuhu waxay diyaariyaan qandaraaska si ay derbigooda ugu dhejiyaan."	https://www.bbc.com/somali/articles/c518yzjv9eyo
business	Jeff Bezos: Maxay maalqabeennada adduunka u daneynayaan inay tagaan hawada sare?	"Maalqabeenka iska leh shirkadda Amazom, Jeff Bezos ayaa maanta u duulay hawada sare, isagoo raacay dayax-gacmeedkii ugu horreeyay ay dad rakaab ah raacaan kaas oo lagu magacaabo New Shepard. Waxaana safarkan uu ku tegayo hawada sare ku wehliya Mark Bezos oo la dhashay Jeff iyo  Wally Funk oo 82 jir ah taas oo bilowday tartanka loogu jiro hawada sare xilli ay aheyd arday. Waxay ku safreen qalab sidii gantaalka ah oo leh daaqado waaweyn. Dayax-gacmeedkan New Shepard waxaa soo saartay shirkad uu leeyahay Jeff Bezos oo la yiraahdo Blue Origin si loo xoojiyo suuqa dalxiiska ee hawada sare. ""Aad baan u faraxsanahay, dadka waxay i weydinayaan in aan baqayo iyo in kale. Waxaan doonayaa in wax badan aan soo ogaado, waxaan doonayaa in aan soo barto waxa aad ka baran doontaan safarkan,"" ayuu yiri Jeff Bezos oo wareysi siinayay warbaahinta CBS News. Wally Funk waxay dhankeeda sheegtay ""Waa tallaabo aan qaadeyno, in muddo ah ayaan sugeynay in aan dayaxa tago, waa arrin aan ku haminyay."" Sanadihii 1960-maadkii, Wally Funk ayaa kamid aheyd koox lagu magacaabo Mercury 13 kuwaas oo maray tababaro iyo tijaabooyin lamid ah kuwa ay maraan dadka cirbixiyeennada ah balse weligeed ma aysan tegin hawada sare. Afartan rakaabka ah ayaa ka duulay saldhig gaar ah oo uu leeyahay Bezzos kaas oo ku yaalla meel u dhaw deegaanka Van Horn ee gobolka Texas. Arrintan ayaa imaaneysa xilli toddobaadkii lasoo dhaafay uu Richard Branson oo ah maalqabeen u dhashay UK dayax-gacmeed ku tagey hawada sare. Jeff Bezzos wuxuu heystaa lacag dhan 200 bilyan oo dollar, waana ninka ugu taajirsan adduunka. Ninkan 57 jirka wuxuu dhawaan iska casilay jagada madaxa fulinta ee shirkadda Amazom. Mark oo ah nin la dhashay Bezzos ayaa wuxuu aasaasay shirka qaabilsan xayeysiinta, haatan waa ku xigeenka madaxa hay'adda Robin Hood oo ah hay'ad qaabilsan arrimaha samafalka. Qofka afaraad ee safarka ku wehliya ayaa ah wiil uu dhalay nin lagu  magacaabo Joes Daemen, kaas oo aasaasay shirkad gaar loo leeyahay oo fadhigeedu yahay Netherlands, wuxuu qabsaday kursiga labaad ee dayax-gacmeedka hawada sare tegaya. $28 milyan oo doolar ma ku bixin laheyd dalxiis hawada sare ah? Maalqabeen doonaya cid ku wehlisa safarka dayaxa Dayax gacmeed dalxiisayaal dayaxa u qaadi doono oo la tijaabiyey Waxaan kursigaas horey u qabsaday nin aan magaciisa la sheegin oo ku bixiyay 28 milyan oo dollar kaas oo markii isaga haray sababo la xiriira wakhtiga. Jeff Bezzos iyo Richard Branson ayaa dhaleeceyn kala kulmay baraha bulshada. Dadka qaar waxay ku doodayeen in lacagta ay ku bixinayaan safarkaas ay aheyd inay wax ku bixiyaan wax ka qabashada dhibaatooyinka ka dhasha isbedallada cimilada iyo dhibaatada ka dhalatay safmarka Fayraska Korona. Richard Branson aaa dadkaas u jawaabay, ""Waan fahmi karaa waxa ay ka hadlayaan balse waxay ila tahay in aysan fahansaneyn waxa uu safarka hawada sare uga dhigan yahay dunida."" Wuxuu sheegay in dayax-gacmeedka uu dusha kala soconaya xaalufinta lagu hayo dhirta iyo deegaanka, cunto gaarsiinta dadka iyo xitaa waxka qabashada isbedallada cimilada. Richard wuxuu sidoo kale sheegay ""waxaan u baahanahay in daxay-gacmeedyo badan ay hawada sare gaaraan."""	https://www.bbc.com/somali/war-57905166
business	Maxaa keenay in uu kordho dalabka cuntada xalaasha ah ee adduunka?.	"""Anigu xalaal uun baan cunaa, kumana raaxaysto  sidaoo kalena kama dhergo cunnada haddii aanay calaamad xalaal in ay tahay sheegaysaa ku oollin"". Ayay Marwa ku tilmaantay waxa ugu mudan ee ay ku xulato marka ay rabto in ay soo iibsato cuntada ay u baahan tahay. ""Wax walba oo jikadayada ku jira waa xalaal, xitaa nacnaca carruurta, shukulaatada, caanaha iyo subaggaba"" Marwa ayaa u sheegtay BBC. ""Waxyaalahani waa waxa aan jeclahay in aan siiyo ninkeyga iyo gabadheyda 12-jirka ah."" Marwa waxay Masar ka soo safartay 15 sano ka hor waxayna qoyskeeda kula nooshahay dalka Holland, waxayna ka mid tahay boqollaal milyan oo adduunka ah oo inta badan ku tiirsan wax soo saar xalaal ah oo ay ka dhigtaan cunto iyo cabbitaan. Taasi waxay ka dhigtay suuqa wax soo saarka xalaasha ah midka ugu kobaca badan aduunka. Marwa waxay xaqiijisay in badeecooyinka xalaasha ah ay yaalaan dhammaan bakhaarrada gurigeeda u dhow, iyo silsilado suuqyo ah oo ku faafay goobaha ay Muslimiinta iyo Carabta isugu yimaadaan dalka oo dhan, halkaasoo gees gaar ah loogu qoondeeyay wax soo saarka xalaasha ah. Dukaamada Marookaanka iyo Turkida ayaa sidoo kale si weyn ugu faafay xaafaddeeda, taasoo u sahlaysa inay ka iibsato wax soo saarka xalaasha ah iyo sidoo kale cunto la mid ah kuwii ay Masar ka soo iibsan jirtay. Marka loo eego Warbixinta Dhaqaalaha Islaamka ee Caalamiga ah 2020, oo ay soo saartay Shirkadda Dinar Standard Corporation ee fadhigeedu yahay Dubai, waxa loo yaqaan dhaqaalaha xalaasha ah wuxuu ka dhigan yahay 3.7% wadarta ganacsiga adduunka. Qiimaha suuqa ee alaabtan lagu tilmaamay inay yihiin ""xalaal"" caalamka oo dhan, ayaa lagu qiyaasay $2.2 trillion intii lagu jiray sannadkii 2019, sida warbixintaa lagu sheegay. Goobaha ganacsiga xalaasha ah ayaa la balaadhiyay, marka laga soo tago hilibka iyo digaaga, caanaha iyo falaabta kale ee aan lahayn dufanka doofaarka, biyaha lagu keydiyo weelasha aan hore lagu keydin khamriga, iyo fitamiino aan lahayn dufan doofaarka. Marka laga soo tago cuntooyinka iyo cabitaannada, waxaa suuqa lagu kala iibsadaa alaabooyinka xalaasha ahaa oo la sii horumariyey iyada oo lagu soo daray agab la isku qurxiyo oo xalaal ah, kuwaas oo ah alaab aanu ku jirin dufan doofaar iyo khamri. Dalxiiska xalaasha ah ee ayaa isaguna jira, inta badan waxa uu ka dhigan yahay qorshe lagu qaabilayo qoysaska muslimka, gaar ahaan hoteellada iyo goobaha lagu nasto kuwaas oo aan ogolayn iibinta ama bixinta khamriga iyo hilibka doofaarka, iyo sidoo kale kuwa u qoondeeya barkadaha dabaasha ee haweenka oo kaliya iyada oo aan la isku darin lab iyo dheddig, mana jiraan goobo lagu caweeyo ama hoolal khamaar. Sidoo kale suuqa wax kala iibsiga ee xalaasha ah ee ganacsiga bangiyada,hay'adaha maaliyadeed ee Islaamka iyo shirkadaha ku shaqeeya nidaamka Islaamka ayaa lagu xeeraa suuqyada gaarka ee nay ka adeegtaan dadka muslimka ah. Sanadkii 1.17 trillion oo dollar ayaa lagu kharash gareeyaa cuntooyinka iyo cabitaanada xalaasha ah ee caalamka, halka wax ka yar trillion dollar lagu kharash gareeyo inta kale ee badeecadaha lagu tilmaamay xalaal. Marwa iyo qoyskeedu waxay ku bixiyaan 80-90 Yuuro wiiggii alaab xalaal ah, oo u dhiganta 86-96 doolar. Iyada oo ay taasi jirto ayaa haddana waxa ay xaqiijinaysaa in qiimaha badeecadahaasi ay gaadhi karaan qoysaska Muslimka ah, isla markaana ay ku dhow yihiin in ay la mid yihiin badeecadaha kale ee ""aan xalaasha ahayn"". Marka loo eego tirakoobka ururka caalamiga ah ee cunnada xalaasha ah oo la soo saaray Ogosto 2017, tirada dadka cunay cuntooyinka xalaasha ah ayaa gaadhay ku dhawaad ​​laba bilyan oo qof oo adduunka ah. Balse waxa yaabka yaabka leh ayaa ah in tobanka waddan ee ugu badan ee dhoofiya wax soo saarka xalaasha ah ay yihiin dalal aan muslim ahayn, kuwaas oo kala ah India, Brazil, Austria, United States, Argentina, New Zealand, France, Thailand, Philippines iyo Singapore. Saamiga ay dalalkani ka soo saaraan wax-soo-saarka xalaasha ah ee caalamka ayaa lagu qiyaasaa 85%, halka saamiga dalalka Muslimka ah ay ku leeyihiin wax soo saarka iyo iibinta xalaasha ah 15% oo kaliya. Malaysiya, Indonesia iyo Turkiga ayaa safka hore kaga jira wadamada Muslimka ah ee ka qayb qaadanaya dhaqaalaha xalaasha ah. Turkiga waxa uu ku fadhiyaa maqaam heersare ah, iyada oo wax-soo-saarkiisu uu ka badan yahay 20 bilyan oo doolar sannadkii. Shirkadaha Turkiga ee iibiya badeecadaha xalaasha ah ee loo dhoofiyo dhowr magaalo oo Yurub ah ayaa ka dhigan ku dhawaad ​​15% wadarta guud ee shirkadaha wax soo saarka cuntada ee Turkiga. Dr. Kamil Al-Sari, oo ah borofisar cilmiga dhaqaalaha ka dhiga jaamacadda Sorbonne ee magaalada Paris, ayaa BBC u sheegay in suuqa wax soo saarka xalaasha ah uu ka marag kacayo kobac caalami ah 40-kii sano ee u dambeeyay. Al-Sari waxa uu arrintan ku sababeeyey in ay sabab u tahay kororka tirada dadka Muslimiinta ah ee ku nool Yurub sannadihii u dambeeyay, haddii ay dalalkooda uga soo barakaceen dagaallo, dhaqaale la'aani ama waxbarsho, iyada oo ay taasi u dheer tahay saamaynta weyn ee ay fuqahada iyo Sheekhyadu ku leeyihiin Muslimiinta. Taas oo ah in ay raadiyaan wax soo saar xalaal ah, haddii kale ay dembi geli lahaayeen."" Sababahan ka sokow cilmi-baadhisyadu waxay tilmaamayaan in sababta ugu weyn ee kobaca suuqa xalaasha ah ee caalamka ay sidoo kale ku jirto horumarka uu sameeyey dhaqaalaha dalalka Islaamka ah, iyo korodhka baahida iyo  wax soo saarka xalaasha ah ee suuqyada cusub ee Yurub, Japan. Hindiya iyo Shiinaha."	https://www.bbc.com/somali/war-61616308
business	‘Gaarigeyga ayaan iibiyey si aan xajka u aado, balse iima suuragelin’	Sanad weliba waxaa acmaasha xajka guto kumannaan muslimiin ah oo daafaha dunida ka kala yimaadda. Sanadkanna waxaa xajiyey ku dhawaad hal malyan sida ay shaacisay wasaaradda Xajka iyo Cumarada Sacuudi Carabiya. Xajka sanadkan muslimiin badan oo dalka Itoobiya ka soo jeedda ayaa qorsheyneysay iney xajka soo gutaan balse uma suuragelin. Dadka sanadkan xajka ka baaqday waxaa ka mid ah Axmed Karam, kaddib marki ay dowladda dalkaasi Itoobiya lacagti doolarka ay dadkaasi ku xajin lahaayeen u diri weyday wasaaradda Diinta iyo Awqaafta ee Sacuudi Carabiya. Labadii sano ee u dambeeyey Xujeyda ay saameysay xayiraaddi ka dhalatay Covid-19 ayuuna ka mid ahaa. Hase yeeshee, sanadkan ayuu ku rajo weynaa inuu xajiyo, isaga oo muddo afar sana ah dadaal ugu jiray sidi xajka uu mar un ugu suurageli lahaa. Sanadkan 1443-ka Hijriyada ama 2022-kana wuxuu ka mid noqday dadki ugu horreeyey ee iska diiwaan geliyey golaha sare ee Arrimaha Islaamka Itoobiya oo doonayey iney xajka soo gutaan.. Iyada oo dalka Itoobiya sanadkan loo qoondeeyey xujeey ay tiradoodu gaareyso 19,600 balse 12,000 oo keli ah ay shuruudihi buuxiyeen, marka Axmed Karam marnaba kuma fikirin inuu fursadda uu sanadkanna waayi doono. Wuxuuna diyaarsaday lacag 4,000 oo doolar oo uu xajka ku aadi lahaa, balse dowladda Itoobiya ayaa si lama filaan ah u shaacisay iney doolar la’aan soo wajahday oo ay xajinayaan oo keli ah 3,000 oo xujeey. “Si aad ah Ayaan sanadkan xajka u sugayey inuu ilaaheey ii nasiibo, howlaheyga adduun oo dhanna faraha ayaan ka qaaday si aan waajibka uu Ilaahey I saaray u guto, laakiin nasiib uma yeelan aad baan uga xumahay balse qaddar Alle Ayaan la dhaafi karin” ayuu yiri. “Si Xajka sanadkan uu iiga baaqan lacagti aan u diyaarsaday si ay iigu yaraan oo aan xajka uga baaqan waxaan iibiyey hal gaari oo aan lahaa,” ayuu Axmed sii raaciyey. Gudashada waajibaadka Xajka ayaa ah mid wakhti iyo dhaqaale badan u baahan oo dadka awoodo oo keli ah ay gutaan. Maadaamaa ilaahey qof aan awoodin uu xajka ku waajibinin. “Waana marki afaraad uu xajka iga baaqdo, waxaase iga sii daran dad badan oo da’ ah oo hantidoodi oo dhan soo iibiyey oo niyad jabka soo gaaray la ooynaya,” ayuu yiri Axmed Karaama oo xajka ka baaqday. Sanadkan 2022-ka dalka Itoobiya waxaa xajka ka baaqatay xujeey ay tiradoodu kor u dhaafeyso 8,000. Axmed Karaama oo BBC laanteeda Amxaariga u warramay wuxuu sheegay, “Sanadka soo socda inuu marki shanaad uu nasiibkiisa tijaabinayo ilaaheyna uu  ka rajeynayo inuu ku guuleeyo haddii ilaahey noolol uu ku gaarsiiyo.” Guddoomiyaha Golaha sare ee Arrimaha Islaamka Xaaji Cumar Idiris wuxuu sheegay sanadkan iney dalka Itoobiya ka xajiyeen oo keli ah dad aan ka badneen 3,000 ayna sababtay doolarki dowladda laga sugayey oo xilligii la rabay aan wasaaradda Xajka iyo Cumarada Sacuudiga soo gaarin wakhtiguna uu sidaa ku dhammaaday.”	https://www.bbc.com/somali/articles/cx87v1079pdo
entertainment	Rishi Kapoor: Atoorihii caanka ahaa ee dhintay 'mar buu Soomaaliya aflagaadeeyay'	"Rishi Kapoor, oo lagu tilmaami jiray halyeygii haasaawaha ee shirkadda filimada Bollywood-ka ee dalka Hindiya, wuxuu geeriyooday 30-kii bishii lasoo dhaafay. Jilaagaca oo 67 jir ahaa wuxuu u dhintay xanuunka kansarka, kaasoo uu muddo dheer la noolaa. Wuxuu qeyb ka ahaa jilayaasha reer Kapoor loo yaqaanno ee sanadaha badan aqlabiyadda ku lahaa filimada ugu caansan Boolywoodka. Sanadkii 2016-kii, Rishi wuxuu hadal ay dad badan ku dhaleeceeyeen oo ""aflagaaddo"" iyo ""cunsuriyad"" lagu tilmaamay ka sheegay Soomaaliya. Qoraal uu soo dhigay bartiisa Twitter-ka, oo uu kaga hadlayay sida loo kala guuleystay tartankii ciyaaraha Olympic-da ayuu ku yiri: ""WARARKA OLYMPIC-da. Waxaa soo dhacday natiijadii soo shiraacday ee ugu horreysay. England waxay qaadatay dahab, Australia waxay qaadatay qalin, Soomaaliyana waxay qaataday doontii !!"" Qaar ka mid ah dadkii arkay qoraalkaas ayaa eedeyn kala dul dhacay jilaaga, waxayna qormadiisa ku qeexeen mid ka turjumeysa cunduriyad. Atoorahan wuxuu shaleemooyinka filimada lagu daawado qabsaday sanadkii 1973-kii, markaasoo uu doorkiisii ugu horreeyay oo hoggaamin ah uu ka qaatay filim ka hadlayay qiso jacayl oo dhalinyaro dhex martay. Laakiin markii ugu horreysay Rishi Kapoor wuxuu jilista filimada kasoo muuqday isagoo carruur ah sanadkii 1970-kii, wuxuuna ka qeyb qaatay filimkii uu aabihiis Raj Kapoor jilayay ee Mera Naam Joker. Qaar ka mid ah filimadiisii sida weyn loo daawaday waxay soo baxeey 1980-meyadii iyo 1990-meeyadii - waxaana ka mid ahaa  Khel Khel Mein, Karz iyo Chandni - oo aad u gadmay. Kapoor wuxuu filim laga dabadhacay oo jacayl ahaa la sameeyay atariishada lagu magacaabo Neetu Singh. Lamaahanan ayaa jacaylkooda aan ku ekeynin jilitaan kaliya, waxayna is guursadeen sanadkii 1980-kii. Wiilkooda Ranbir Kapoor, wuxuu ka mid yahay jilayaasha hadda ugu caansan shirkadda Bollywood-ka, taageerada weynna heysta. Sanadkii 2018-kii Rishi Kapoor waxaa ku dhacay nooc ka mid ah kansarka. Bishii September ee sanadkii lasoo dhaafay ayuu ku laabtay dalkiisa Hindiya, kaddib markii daweyn hal sano qaadatay loogu sameeyay magaalada New York ee dalka Mareykanka. Maalintii Arbacada ee isbuucii lasoo dhaafay ayaa loola cararay isbitaal kaddib markii uu ka cawday ciriiri xagga neefsashada ah, sida uu walaalkiis Randhir Kapoor u sheegay warbaahinta Hindiya. Wuxuu ahaa jilaagii lagaab ee Hindiya u dhashay oo hal isbuuc gudihiis dhinta. Malintii ka horreysay waxaa geeriyooday Irrfan Khan, oo isagana ka mid ahaa jilayaasha caanka ah. Irrfan ayaa isagana u dhintay nooc dhif ah oo ka mid ah cudurka kansarka."	https://www.bbc.com/somali/war-52531194
entertainment	Kareena Kapoor oo qiratay inay 2 jeer guur ka diiday jilaa caan ah	"Aratiishada caanka ah ee Hindiya, Kareena Kapoor ayaa markii ugu horreysay qiratay inaysan si 100% ah uga falcelinin guurkii ugu horreeyay ee uu usoo bandhigay Saif Ali Khan, markii labaad ee uu guurka ka dalbadayna aysan wali hubin inay ku kalsoonaan karto, sida ay maanta qoreen warbaahinta Hindiya, oo uu ka mid yahay wargeyska Hindustan Times. Kareena oo wareysi siisay warbaahinta Pinkvilla ayaa su'aal laga weydiiyay waxa ka jira wararka la isla dhexmarayo ee sheegaya inay ku gacan seyrtay guurka Saif. Waxay sheegtay in Saif uu markii ugu horreysay suurtagalnimada guurkooda kala hadlay xilligii ay isla jilayeen filimka lagu magacaabo Tashan. Markaas ayey sheegtay inay filimka ku duubayeen waddanka Giriigga, ka dibna iyagoo howsha wada uu Saif usoo bandhigay mowduucaas. Iyadoo sharraxeysa ayey tiri: ""Wuxuu igu yiri 'waxay ila tahay inaan isguursanno'. hadalkaasna wuxuu ii sheegay annagoo isla joogna Giriigga, mar kalena hadalkaas wuxuu igu soo celiyay annagoo jileyna filimka lagu magacaabo Ladakh. Anigana waxaan markaas ku dhahay: 'ma ogi, sababtoo ah kuma garanayo'. marka runtii taas micnaheeda ma ahayn 'maya', balse waxay ahayd inaan doonayay inaan si wanaagsan isku sii baranno"". Kareena Kapoor ayaa su'aal laga weydiiyay sida ay shaqadeeda usii wadatay iyadoo la guursaday, carruurna yeelatay. ""Waxaan u maleynayaa inaan sameeyay go'aankii ugu wanaagsanaa nolosheyda oo dhan. Si wanaagsan ayaan u kala caddeeyay arrimaha ku saabsan nolosheyda xirfadeed iyo midda shakhsi ahaaneed ee la xiriirta qoyska. Cudur ma aha in uu qofku jacayl galo, dhimashona ma aha. Waan u sheegay Saif, waxaana ku iri: 'I dhageyso, aniga waligey ma joojinayo shaqadeyda', isaguna wuxuu i yiri: 'taas waajib ayey kugu tahay'. Saif Aali Khan ayaa wareysi uu dhawaan bixiyay lagu weydiiyay inuu khatar ka dareemayo guulaha ay Kareena ka gaartay shaqada jilista, gaar ahaan maadaama uusan filimkiisa heer fiican ka gaarin box office-ka. Isagoo su'aashaas ka jawaabaya ayuu yiri: ""Maya, maya, maya. Waxay ila tahay inaan aad uga fognahay arrin noocaas ah. Cid lagu eedi karo ma jirto taas, waad ogtahay xaaladuhu way isbaddalaan, mar kor ayaad jirtaa marna hoos. Mararka qaar qof ayaa ka guulo badan kan kale, mar kalena labada qofba waxay wadaagayaan wakhti aad u wanaagsan. Laakiin aniga waligey sidaas uma fakarin. Run ahaantii guulaha aan ka gaaray nolosheyda waxba kama galin box office, waa mid khuseysa qoyskeyga"". Kareena Kapoor iyo Saif Ali Khan oo labaduba ah jilayaal caan ka ah dalka Hindiya, dunidana si weyn looga yaqaanno, ayaa isguursaday 16-kii bishii October ee sanadkii 2012-kii."	https://www.bbc.com/somali/war-50561021
entertainment	Sirta iyo Kalgaceylka: Basaasiintii jacaylka ku badeshay siraha qarankooda	"Shabakadda basaasiinta Portland ayaa ka mid waxyaabihii soo ifbaxay ee caanka ahaa xilliggii Dagaalkii Qaboobaa, waxay xadeen xogta nukliyeerka teknooloojiyadda ee badda Britain kuwaas u dusiyay maamulkii Soviet-ka. Dadka sida weyn loogu xusay sheekadan waa Harry Houghton iyo Ethel Gee oo uu dhexmaray xiriir jaceyl kuwaas oo la sheegay inay xadeen xogta ciidamadda badda ee Britain. Harry Houghton, oo ka tirsanaa shabakad si qarsoodi ah ula socota sameynta hubka ayaa markii dambe la xiray in ka badan afar jeer bishii Janauary ee sanadkii 1961 isaga iyo xubno ka tirsan shabakad sirdoon oo la yiraahdo Portland. Waxaana la sheegay in isaga iyo xaaskiisa ay sirta u gudbin jireen sarkaal ka tirsanaan jiray laantii hore ee sirddoonka Ruushka KGB kaas oo lagu magacaabo Gordon Lonsdale. Houghton iyo xaaskiisa Gee waxaa labadooduba lagu helay dambi ah inay waxay basaasayeen, waxaana lagu xukumay 15 sano oo xarig ah. Wareysi lala yeeshay Ethel Gee, sanadkii 1961-kii, waxay sheegtay inay laga shakiyay 8 sano ka hor markii seygeeda uu bilaabay safar joogto ah in uu ku yimaado magaalada London. Waxay sheegtay in mar qaaday bashkhad ay lacag ku jirtay uu isagu lahaa, waxay daadisay lacagtii, waxay markii soo uruurineysay lacagta ay ku dhex aragtay warqado ay ku qoran yihiin 'sirta xooggan' Markii ay wax ka weydisay Houghton kamirada yar ee ku dhex qariyay guriga ay sheegtay in uu xanaaqay. Ethel Gee waxay isku dayday inay la xiriito dadkii uu la shaqeyn jiray ee madaxda u ahaa sanadkii 1956 in seygeeda uu macluumaad sir ah u gudbinayay dad aysan habbooneyn in loo gudbiyo. Farrinteeda wuxuu gaaray laanta sirdoonka Ingiriiska ee UK MI5 balse waxbo kama aysan soo qaadin. Waxay ogaadeen in Houghton ay kala tageen xaaskiisa isla markaana xaaskiisa Gee ay bunbuniso eedeymo ka dhan ah isaga. Mid kamid ah saraakiisha ayaa sheegay in sheekada ay u muuqato inay ka dambeyso maseyr iyo muran ay waddo xaaska. Wuxuu fadhigiisu ahaa safaaradda Ingiriiska ee Warsaw ee Poland sanadkii 1952-waana xilliggii uu bilaabay xog sir ah uu ka iibiyo sirdoonkii Poland. Sarkaal sare oo Faransiis ah oo loo heysto basaasnimo Shimbir looga shakiyey basaasnimo oo xabsi la dhigay Shimbir Hindiya basaasnimo u qabatay oo Pakistan laga yeeshay Waxay usoo marsiin jireen sirdoonkii Ruushka ee KGB marka uu kusoo laabto Ingiriiska. Markii la dhageystay dacwadda Houghton, E.M Furnival Jones oo ka tirsanaa MI5 ayaa sheegay inay baareen war horey soo gaaray oo ku saabsan arrintani. ""Haddii ay jiri laheyd fursad aan ku ogaaneyno macluumaad ku saabsan inay maamuli jireen koox sirdoon ah...waxay aheyd in aan joojinno warka laisku dusinayay...afar sano ka hor"" Sirdoonka Ingiriiska ayaa iska dhaga tiray macluumaad ku saabsan 'baasasnimadii' ugu weyneyd ee lasoo tebiyay xilliggi dagaalkii qaboobaa taas oo uu sheegay inay ka timid haweeney maseyrsan oo laga tagey, sida lagu sheegay xog ay sanadkii 2019-ka soo bandhigeen sirdoonka MI5."	https://www.bbc.com/somali/57483231
entertainment	Atariisho caan ah oo gacmaha iska gubtay iyadoo filim jileysa	"Atariishada caanka ah ee reer Hindiya ee lagu magacaabo Shweta Tiwari, oo dhawaan kasoo muuqatay musalsalka Mere Dad ki Dulhan, ayaa gacmaha ka gubatay iyadoo duubeysa mid ka mid ah xalaqooyinka filimkaas. Atooraha la yiraahdo Fahmaan Khan iyo Shweta ayaa isku dayayay inay dib u sameeyaan qeyb ku jirtay filimkii ""Jab We met"", balse shil lama filaan ah oo dhacay ayaa sababay inay atariishada si run run ah gacmaha uga gubato. Fahmaan, oo filimkan ku matalaya magaca Randeep, ayaa soo jeediyay in qeybta jilliinka lagu daro ""gabadha oo illowday waqtigii ay saaxiibkeed la ballansaneyd, saacaddiina la gaaray, sidaas darteedna ay matasho inuu ka gubto saariga iyo garbasaarka ay u xiratay ballanta). Hase yeeshee jilayaasha ayaa aad ula dhacsanaa qeybta filimka ay dib ugu celinayeen, iyadoo sidaas uu shilku ku dhacay xilli aysan ku baraarugsaneyn. Mar qura ayuu dabkii si lama filaan ah u qabsaday daaha, markaas kaddibna Shweta oo isku dayeysa inay holaca damiso ayaa halkaas gacmaha uga gubatay. Markii duubista qeybtaas lasoo gaba gabeeyay, ayuu Fahmaan yiri; ""Aad bay u xiiso badneyd inaan muuqaalka ballanta waqtigeeda la illoobay la jilo marwo Shweta . Xoogaa wuxuu noo lahaa walwal. Laakiin qeybta murugada ka ah waa inay si run ah gacmaha uga gubatay iyadoo isku dayeysa inay dabka damiso"". Wargeyska Hindustan Times oo ka mid ah warbaahinta shaacisay sheekadan ayaa sheegay inuu la xiriiray Shweta, laakiin ay wax jawaab ah uga soo celin weysay su'aalihii ku saabsanaa dhacdadaas. Filimka musalsalka ah ee Mere Dad Ki Dulhan ayaa telefishinka Sony ka baxa maalmaha Isniinta ilaa Jimcada."	https://www.bbc.com/somali/war-51861350
entertainment	'Hal arrin haddii aan sameyn lahaa, xilligan waxaan ahaan lahaa awoowe'	"Atooraha shirkadda filimada Bollywood-ka ee Hindiya, Salman Khan, wuxuu leeyahay taageerayaal aad u badan oo ku kala sugan dunida qeybaheeda kala duwan, laakiin qof walba wuxuu isweydiiyaa sababta uusan ilaa hadda u guursanin ay da'diisa kor usii dhaaftay 50 sano. Inkastoo dadka ku taxan Khan ay u badan yihiin dumar iyo carruur haddana isagu waligiis hal mar xitaa xaas ma uusan yeelanin, carruurna ma uusan dhalin. Hadda ka hor ayuu mar qirtay in haddii uu jacayl u ban dhigan lahaa gabar uu xilligan ahaan lahaa awoowe. Sidaasoo ay tahayna kama shalleysana in dareenkiisa uusan gabadhaas u bandhiganin. Mar ayuu Salman ciyaar kaftan ah la wadaagayay Jilaaga Ajay Devgn iyo kaaskiisa - atariishada ah - ee Kajol, oo kula jiray diyaar garowga filimkiisa Bigg Boss 13. Qeyb ka mid ahayd ciyaartaas oo Salman lagu xiray qalabka beenta garta ayey Kajol weydiisay in ay jirtay gabar uu hadda ka hor ka helay balse uusan naftiisa u oggolaanin in ay dareenkeeda soo bandhigato. Khan ayaa isagoo su'aashaas ka jawaabayay shaaca ka qaaday in run ahaantii ay jirtay gabar uu ka helay hadda ka hor laakiin nasiib darro uusan jacaylkiisa u sheeganin. Wuxuu intaas ku daray in sababta uu ugu sheegan waayay jacaylkiisa ay ahayd in uu ka cabsi qabay iney ku gacan seyrto ama ay diiddo. ""Saddex saaxiibbadeey ah ayaa xiriir jacayl lasoo sameeyay gabadhaas marar kala duwan. Markii dambena waxaa ogaaday in iyada lafteedu ay iga heshay,"" ayuu yidhi. Isagoo aad u qoslaya ayuu sheegay in markii uu ""15 ilaa 20 sano kaddib la kulmay gabadhii iyada ahayd uu ogaaday in ay ayeeyo noqotay"". ""Ilmaha aan ayeeyada u ahay wuu ku taageeraa. Filimadaada ayey jecel yihiin,"" ayey ku tidhi. Salman oo dib u milicsanaya marxaladdaas ayaa yidhi: ""Haddii aan haweeneydaas guursan lahaa, saacaddan waxaan ahaan lahaa awoowe."" Si kaftan ah oo qosol ku dheehan yahay ayuu u sheegay in haddii uu guursan lahaa uu sideeda oo kale u duqoobi lahaa. Ilaa hadda oo uu Salman Khan yahay 55 jir, wali waa atooraha lacagta ugu badan ka sameeya filimada Bollywood-ka, filimadiisuna ay aad u gadmaan. Wuxuu markii ugu dambeysay kasoo muuqday filimkiisa Dabangg 3, oo soo baxay sanadkii 2019-kii. Haddana wuxuu dhammeystiray duubista filimkiisa cusub ee Radhey: Your Most Wanted Bha, kaasoo la filayo in uu dhawaan soo baxo. Sidoo kale wuxuu durba billaabay duubista filimkiisa lagu magacaabo Antime: The Final Truth, halka filimo kalena ay safka ugu sii jiraan. Dhanka kale wuxuu mashquul ku yahay barnaamijkiisa telefishinka ee Bigg Boss 14."	https://www.bbc.com/somali/war-55723064
entertainment	Boqoradda Quruxda ee nafteeda galisay khatar ka wayn kufsigii ay ka badbaadday	"Gabar boqoradda quruxda ah oo caan ah oo kasoo jeedda gobolka ay dagaallada halakeeyeen ee Tigray ee dalka Itoobiya ayaa ka sheekeysay qisadeeda naxdinta leh ee ku saabsan sida ay ku gashay UK. Selamawit Teklay, oo ka baxsatay Tigray ayaa magangalyo waydiisatay dowladda UK kaddib markii ay ka gudubtay biyaha English Channel oo ay halis badan ugu bareertay. Markii ugu horraysay Ms Selamawit waxay sanadkii lasoo dhaafay tagtay Faransiiska ka hor inta aysan nafteeda khatar ku galinin safar doon ah oo ay la gashay tahriibeyaal kale. Gobolka Tigray ayaa dagaal sokeeye galay dabayaaqadii 2020-kii, waxaana ka dhacay dilal badan, kufsi iyo wax ay Qaramada Midoobay ku tilmaantay ""xaalad u dhow macluul"". Wareysi uu la yeeshay Wariyaha BBC-da laanteeda Tigrinya, Line Tsigab, ayay kula talisay dadka kale ee ku fikiraya inay tahriibaan in aysan u bareerin khatarta badda. Dhibaato badan iyo naxdin ayaan kala kulmay safarta aan ku soo gaaray UK. Waxaan arkay walaalo reer Tigray ah oo ku hafanaya biyaha badda. Waxaan ka mid ahay dadkii ka badbaaday English Channel. Bishii November ee sanadkii 2021-kii waa bisha aanan waligay hilmaami doonin. Markii hore waxaan dhowr habeen ku dhuumannay Faransiiska. Waxaan qiyaastii labo isbuuc joognay dhul howd ah oo ka tirsan Calais. Qabow aad u daran ayaa jiray, cunto ma aannaan haysan, biyo aan kabban karnana ma jirin. Dhib wayn ayaan la kulmay - dhib aan dhammaad lahayn. Waxaan sugaynay qof wax tahriibiya. Kuwo kala duwan ayaa yimid. Waxaan kala heshiinnay lacagta. Waxay tahriibayaasha kaxeeyaan xilli habeen ah, si ay booliska uga dhuuntaan. Safarkii koowaad, markii ay dad kale oo reer Tigray ah isku dayeen inay ka gudbaan badda, doontoodii way quustay. Nasiib wanaag waa la badbaadiyay. Annaga oo aan wali isku dayin inaan tallowno ayuu warka xun nasoo gaaray. Waan argagaxnay. Balse ma jirin waddo kale oo noo furnayd. Waxaan ku khasbanayn inaan aadno meesha aan doonaynay. Dhowr maalmood gudahood, waxaan qaadnay tallaabo. Waxaa jiray qabow aad u xun badduna way kacsanayd. Waxaan raacnay doon yar. Waxaa naloo oggolaa oo keliya inaan sameyno waxa ay kuwa wax tahriibiya nagu amraan. Nafarkii badda ee ku wajahnaa UK ayaa noo billowday, si aan nolol fiican u helno. Balse safarkeenna ma ahayn oo kaliya mid aan mugdi ku baxnay. Wuxuu ahaa mid dhimasho ku dhow. Matoorkii doonta ayaa ku dhacay badda. Nin Carab ah oo nala socday ayaa ku booday badda si uu isugu dayo in uu matoorka soo bixiyo. Way u suutageli waysay. Kaddib mid kale oo Tigray ah ayaa galay biyaha. Walaalkeen dib dambe uma uusan soo noqonin. Waan raadinnay. Waxaan maqlaynay qayladiisa. Waan heli waynay. Waxaan dalbannay caawinaad. Hase yeeshee saddex saacadood kaddib ayay imaadeen ciidanka badbaadada. Walaalkeen wuxuu biyaha ugu dhintay aniga hortayda. Waxaan indhahayga ku arkay geeridiisa. Ninka Carabka ah nasiib ayuu u yeeshay inuu badbaado. Waxaa u suurtagashay in uu dib ugu soo laabto doonta. Doonta markii aan saarnaa ayaan garawsaday in go'aanka safarkayga uu ahaa mid khaldan. Aniga iyo dadkii kale ee soo badbaaday waxaan isu dhiibnay ciidanka ilaalada xeebta, kuwaasoo saacado badan kaddib naga kaxeeyay badda. Saddex ama afar maalmood kaddib markii aan gaarnay UK, kooxdii saddexaad ee tahriibayaasha ahaa ayaa safarkooda isku dayay. War wanaagsan ma aannaan maqlin; dhammaantood way ku dhinteen biyaha. Labo ka mid ah dadkayga ayaa ku jiray dadkii dhintay. Mid ka mid ah waxay ahayd gabar aan aqaannay oo aan isla dagganayn magaalada Maqalle. Waxaan u ooyay xaaladdayda iyo xaaladda dadkayga, sidoo kalena waxaan u ooyay waalidiinteyda. Waalidkeyga ma aysan ogayn inaan waddankan kusoo galayo qaabkan. Markii aan billaabay safarkan, waxaan nafteyda u sheegay inaysan noqon karin xaalad ka daran tii aan kula kulannay Tigray. Dhibaatooyin aad u xun ayaan kusoo aragnay dalkeenna. Balse, in baddan laga gudbo waa khatar aysan ahayn inuu qof isku dayo. waligay kuma fikirin inaan ka tago waddankeyga. Waligay iguma soo dhicin inaan baxo. Marka aan dibadda u aadi jiray tartamada quruxda ama shaqooyin kale, dalkeyga ayaan mar walba ku laaban jiray. Ganacsi ii gaar ah ayaan ku lahaa Maqalle, waxaana ku naqshadeyn jiray kuna iibin jiray dharka hiddaha iyo dhaqanka. Markii uu ganacsiga Maqalle wanaagsanaa, xaaladdaydu way fiicnayd. Kaddib, bishii November ee 2020-kii ayuu qarxay dagaal sokeeye oo kumannaan qof lagu dilay. Wax badan ayaan ku waynay dagaalka awgiis. Wuxuu sababay jaago, kufsi iyo dhibaato aan lagu fikiri karin. Akoonnadii bangiyada ee Tigray waa la xayiray, qof lacagtiisa heli karayna ma jirin. Nasiib wanaag kama mid noqonin gabdhihii walaalahayga ahaa ee lagu kufsaday Tigray. Balse dhaawac dhanka dhimirka ah ayaa isoo gaaray. Duqeymo xooggan ayaa lagu weeraray Maqalle markii uu dagaalka qarxay. Waxaan ku khasbanaannay inaan ka qaxno gurigeenna, waxaana tagnay tuulo.. Abtigay ayaa lagu dilay magaalada Aksum. Kaddib waxaan go'aansaday inaan ka tago dalka. Waxaan rajaunayaa inaan helo nabad."	https://www.bbc.com/somali/articles/crg3lk7w2lro
entertainment	Kangana Ranaut: Xiddigta dagaalka kula jirta Bollywood	"Bollywood, oo ah shirkadda ugu weyn ee filimada dalka Hindiya, waxay ku jirtaa dhibaato. Dhibaatooyinkaas waxaa bartanka ka taagan Kangana Ranaut - oo ah atariisho 33 jir ah oo u muuqata inay dagaal la galeyso inta badan jilayaasha ay isla shaqeeyaan. Dhowrkii isbuuc ee lasoo dhaafay, waxay dadka ugu sarreeya shirkaddaas ku eedeysay inay kala xigsadaan jilayaasha iyo inay geystaan xad-gudubyo dhinaca galmada ah. Si adag ayey u dhaleeceysay kuwo badan oo ka mid ah jilayaasha ay ka wada shaqeeyaan bollywood-ka, waxayna qaarkood ku tilmaantay inay daroogada isticmaalaan. Guud ahaan shirkadda Bollywood-ka ayey ku tilmaantay ""jiko dad gaar ah u shidan"". Ranaut waxay sheegtay in ""dhibaato badan loogu geystay shirkaddan, oo xitaa ay halis galiyeen dad isticmaala maandooriye"" sidaas darteedna inta ay iyada caqabadaha horyaalla iska leexineyso ay ""wadda u furi doonto dad badan oo kale"". Hase yeeshee dadka iyada lafteeda dhaleeceeya waxay sheegayaan in howsheeda oo dhan ay salka ku heyso dad siyaasiyiin ah oo soo adeegsanaya atariishadan. Waxaa la isla dhex marayaa warar ku saabsan inay qarka u saaran tahay ku biiritaanka xisbiga talada dalka Hindiya haya ee BJP, jilayaasha ay bartilmaameedka ka dhiganeysana ay yihiin kuwa kasoo horjeeda fikirkeeda siyaasadeed. Ranaut, oo lagu yaqaanno bandhigyadeeda awoodda badan, waxay ku guuleysatay abaalmarinno faro badan iyo billadda Padma Shri (oo ah abaalmarin ay bixiso dowladda), taasoo lagu siiyay kaalinta ay uga jirto filimada. Atariishadan oo mar walba ka sheekeysa noloshii adkeyd ee ay soo martay yaraanteeda waxay hadda leedahay magac weyn iyo malaayiin taageerayaal ah oo ku hala sugan Hindiya iyo daafaha caalamka. Waxaa lagu tilmaamaa inay tahay atariishada ugu kalsoonida badan, uguna guulaha badan jilayaasha shirkadda Bollywood-ka. ""Waa qof lagu bartay bandhigyo cajiib ah,"" ayey tiri Shailaja Bajpai, oo ah tifaftiraha website-ka ""The Print"". Sannadihii ay howshan kusoo jirtay Ranaut waxaa lagu yaqaannay inay si geesinnimo leh ugu hadasho dadka ay sheegto in laga gardaran yahay, sida ay sheegtay Bajpai. ""Waxay dagaal la gashay dad awood badan ku leh shirkadda filimada Bollywood-ka, sida Karan Johar, oo ay ku eedeysay inuu dadka kala xigsado; waxay sidoo kale meel fagaaro ah isku candhuufeen jilaaga caanka ah ee Hrithik Roshan, horayna ay filin isula soo sameeyeen, ayna ku tilmaanto inuu xiriir jacayl kasoo dhaxeeyay mar laakiin uu qof xun yahay."" Laakiin Roshan mar walba wuu beeniyaa inuu xiriir la wadaagay atariishadan. Xiisaddan waxay billaabatay bartamihii bishii June, kaddib geeridii doodda weyn dhalisay ee jilaagii lagu magacaabi jiray Sushant Singh Rajput - kaasoo meydkiisa laga helay gurigiisa. Booliska Mumbai ayaa sheegay in Rajput uu isagu isdilay. Ranaut waxay durba geerida atoorahaas u sababeysay kala xigsasho ka socota shirkadda Bollywood-ka, iyadoo sheegtay inay jiraan dad ku kallifay inuu isdilo. Waxay ku tilmaantay inuu ahaa qof shisheeye ka ah Bollywood-ka, sida ay iyada ahayd oo kale, qof u hiilliyana uu ka waayay. Dhowr isbuuc kaddib Rajput aabihiis ayaa dhiamshada wiilkiisa ku eedeeyay atariishada lagu magacaabo Rhea Chakraborty, taasoo uu sheegay inay lacagtiisa ka qaadatay kuna abuurtay walwal badan. Chakraborty way beenisay eedeymaha loo soo jeediyay oo dhan. Horaantii bishan ayaa xabsiga loo taxaabay atariishadan kaddib markii la sheegay inay maandooriyeyaal u iibisay Rajput, haddana waxaa ku socda baaritaanno ay wadaan saddex hay'adood oo ka tirsan dowladda. Chakraborty waxaa bartilmaameed ka dhigtay qaar ka mid ah suxufiyiinta ugu waaweyn dalka Hindiya iyo dadka caanka ka ah baraha bulshada, waxayna xuddun u noqotay hadalheynta ku saabsan geeridii Rajput. Ranaut iyadu waxay arrimahaas oo dhan dusha uga tuurtay guud ahaan shirkadda Bollywood-ka, waxayna sheegtay inay jiraan dhacdooyin kale oo sidaasoo kale loogu dulmiyay jilayaal soo baxayay. Iyada lafteeda ayey isku tilmaantay inay dhibbane u soo noqotay dadka awoodda ku dhex leh shirkadda filimada ee ugu weyn Hindiya. Wareysi ay telefishin siisay iyo barteeda Twitter-kaba waxay ku sheegtay in dadka dhibaatooyinkaas sameeya ay ugu horreyaan agaasime Karan Johar iyo Hrithik Roshan. Atariishada lagu magacaabo Sonam Kapoor ayey ku tilmaantay inay tahay burcadda bollywood-ka. Sidoo kale Urmila Matondkar ayey aflagaaddeysay. Atariishooyinka kale ee ay weerartay waxaa ka mid ah Swara Bhaskar iyo Richa Chadha. Markii ugu horreysay ee ay Kangana sheegtay in Bollywood ay ka dhex jirto kala xigsasho waxay ahayd sanadkii 2017-kii, tan iyo xilligaasna waxyaabo badan ayey ku weysay dagaalkaas. Shirkaddan ayaa ah meel ay kusoo hirtaan dhammaan dadka hal abuurka leh ee Hindiya iyo kuwa daneynaya xirfadda jilitaanka. Warbaahinta Hindiya ayaa sidoo kale kaalin weyn ka ciyaartay horumarka Bollywood, maadaama ay wararkooda iyo barnaamijyadoodaba xoogga ku saaraan madadaalada. Maalintii Sabtida, Deepika Padukone, oo ka mid ah atariishooyinka mushaarka ugu badan ku qaata Bollywood-ka aya looga yeeray xarunta xakameynta daroogada ee dowladda Hindiya, waxaana ku socda baaritaan ku saabsan in shirkadda dhexdeeda laga isticmaalo maandooriyeyaasha. Baaritaan kaas la mid ah ayaa ku socda atariishooyinka kale ee kala ah Shraddha Kapoor, Sara Ali Khan iyo Rakul Preet Singh. Dhammaan afartoodaba way beeniyeen eedeymaha loo heysto."	https://www.bbc.com/somali/war-54346323
entertainment	Daisy Coleman: Gabadhii ku jirtay filimkii kufsiga ee Netflix oo gacanteeda isku dishay	"Daisy Coleman, oo dhibbane u ahayd weerar kufsi ah, kana soo muuqatay filimkii Netflix ee ka hadlayay tacaddiyada galmada, ayaa isdishay, sida ay kusoo warrantay hooyadeed. Filimka ay gabadhan kasoo muuqatay, oo lagu magacaabo Audrie & Daisy, ayaa soo baxay sanadkii 2016-kii, wuxuuna noqday mid aad loo xiiseeyay sheekooyinkiisa. Ms Coleman, oo ay da'deeda ahayd 23 sano ayaa iyadoo 14 jir ah lagu kufsaday meel xadlaf ka socotay sanadkii 2012-kii. Wuxuu falkaas ka dhacay magaalada Maryville, oo ka tirsan gobolka Missouri ee dalka Mareykanka. Kiiskeeda ayaa noqday mid indhaha qaranka oo dhan ay kusoo jeesteen kaddib markii ay sheegtay in lagu aflagaadeeyay dhacdadaas. Laakiin kiiskii ka dhanka ahaa wiilashii ay ku eedeysay inay kufsadeen ayaa la baabi'iyay. Waxaa lagu soo warramay in meydkeeda la helay markii ay hooyadeed wacday ciidanka booliska. ""Waxay ahayd saaxiibkeyga ugu wanaagsanaa iyo gabadheyda cajiibka ah,"" ayey tidhi hooyadeed Melinda Coleman, oo qoraal soo dhigtay barteeda Facebook. ""Waxaan u maleynayaa inay raadineysay qaab ay dhacdadan ugu ekeysiiso mid u muuqata inaan la'aanteed noolaan karo. Ma noolaan karo la'aanteed. ""Waxaan jeclaan lahaa inaan ka qaadi karo xanuunkii ay dareemeysay! Waligeed kama aysan bogsoonin wixii ay wiilashaas ku sameeyeen, sidaasina caddaalad ma aha. Gabadheydii yareyd way iga tagtay."" Ms Coleman waxay sheegtay in la kufsaday kaddib markii daroogo uu siiyay wiil 17 jir ahaa, oo lagu magacaabo Matthew Barnett, xilli ay guri xaflad ka socotay ku sugnaayeen bishii January ee sanadkii 2012-kii. Hooyadeed waxay sheegtay inay gabadheeda heshay subaxdii ku xigtay, iyadoo taalla meel cidlo ah, timaheedu ay qoyan yihiin, dharna ka qabta hal funaanad oo kaliya. Waxay intaas ku dartay in meesha looga tagay uu ka jiray qabow aad u daran. Barnett waxaa lagu soo oogay dacwad kufsi ah, laakiin markii dambe kiiskii waa la iska laalay. Qoyska Ms Coleman waxay ku doodeen in baabi'inta kiiska ay gacan ka geysteen siyaasiyiin awood leh oo xiriir la leh qoyska wiilka. Barnett wuxuu qirtay in dambi uu geystay balse uusan gaarsiisneyn heer kufsi ah, laakiin eedeynta ku saabsan kufsiga ay tahay mid lasoo dhoodhoobay. Kiiska Ms Coleman wuxuu gudaha Mareykanka ka abuuray dood la xiriirta tacaddiyada kufsiga ah ee loo geysto gabadhaha da'da yar iyo sidoo kale eedeymaha iyo aflagaaddada ay la kulmaan dhibaneyaasha noocaas ah. Ugu dambeyntiina Ms Coleman iyo qoyskeeda waxay isaga guureen magaalada Maryville kaddib markii loo hanjabay, Iskuulkana lagu dhibay. Filim ay sameysay shirkadda Netflix sanadkii 2016-kii ayey kasoo muuqatay gabadhan, kaasoo lagu soo bandhigay xaqiiqooyin badan oo ku saabsan dhibaatada ay la kulmaan dhalinyarada dhibbaneyaasha ah. Gabadh kale ee lagu matalay filimkaas, oo lagu magacaabo Audrie Pott, ayaa iyadana isdishay bishii September ee sanadkii 2012-kii, maalmo yar kaddib markii la kufsaday. Ms Coleman ayaa garab siineysay shirkadda SafeBae, oo ah hay'ad aan faa'iido doon ahayn oo ka hortagta tacaddiyada galmada ee ka dhaca iskuullada. Bayaan ay Arbacadii maanta soo saartay SafeBae ayaa lagu sheegay in dhammaan shaqaalaha hay'addan ""ay la murugeysan yihiin geerideeda."""	https://www.bbc.com/somali/war-53681259
entertainment	Lamaanaha isku dhaarsaday Jacaylka indhaha la'	"Horay ayaa loo yiri, ""Jacaylka waa indhoole"". Laakiin maxaa dhacaya markii labo qof oo indhaha naafo ka ah ay is jeclaadaan? ""Waa jacayl gabi ahaanba ka duwan midka caadiga ah; waa jacayl aan ku dhisneyn muuqaal wanaag iyo qurux,"" ayuu yiri  Niraj Gera, oo ah sawir qaade u dhashay Hindiya oo abaalmarinno badan ku guuleystay. Musalsal sawirro ah oo uu dhawaan soo bandhigay ayuu Mr Gera uga sheekeeyay qisada nin iyo haweeney aragga la' oo is jeclaaday, wuxuuna sheekadooda ku cabiray ilaa 13 sawir. ""Maalin ka mid ah bishii July ee sanadkii hore, waxaan ka dukaameysanayay dhismaha Connaught [oo ku yaalla magaalada Delhi], kaddib waxaan arkay lamaane qurux badan. Way socdeen gacmaha ayeyna is heysteen, iyagoo dhoollacaddeynaya, oo sheekeysanaya,"" ayuu yiri Mr Gera oo la hadlayay BBC-da. Lamaanahan waxaa caawinayay nin kale oo ku hoggaaminayay qeybaha kala duwan ee dhismaha Connaught. Mr Gera wuxuu sheegay in xaaladda lamaanahan ay aad usoo jiidatay: ""Waxay ahayd markii ugu horreysay ee aan arko lamaane aragga la,"" ayuu yiri. Sidaas awgeed wuu u tagay, wuxuuna ugu yaboohay inuu geeyo ilaa boosteejada. ""Intii aan sii soconnay waddada, waan sheekeysaneynay, waxaana weydiiday inay nin iyo xaaskiis yihiin, wayna ii xaqiijiyeen. Marka waxaan weydiiyay haddii ay raalli ka yihiin in sheekadooda la faafiyo. taasna way iga oggolaadeen,"" ayuu yiri. Musalsalka uu sameeyay sawir qaadaha wuxuu si buuxda ugu sharraxay qisada jacaylka dhabta ah ee Deepak Yadav iyo Arti Chaurasia, oo labadooduba ay da'dooda tahay 21 sano. Markii ugu horreysay waxay isku barteen Facebook-ga. Deepak wuxuu sheegay in isaga iyo gabadhaba ay isticmaali jireen telefoonno casri ah laga heli karo adeegyada loogu talagalay dadka aragga naafada ka ah. ""Markii aad taabato batoonka hadalka ee telefoonka, waxaa dib kuugu soo laabanaya jawaab hadal ah,"" ayuu yiri. Maalin ka mid ah bishii June ee sanadkii 2018-kii, Deepak wuxuu sheegay in magaca Arti uu uga soo booday qeybta magacyada dadka isu bandhigta ee Facebook-ga, sidaasna ay dadka qaar ku codsadaan saaxiibtinimada. ""Waxay ila ahayd inaan waxyaabo badan isku mid ka ahayn, sidaas awgeed waxaan u dirsaday codsi saaxiibtinnimo,"" ayuu yiri isagoo la hadlayay BBC-da. Arti inay aqbasho waxay ku qaadatay muddo labo isbuuc ah. ""Ma aanan garaneynin, marka waxaan la yaabanaa qofka uu yahay?"" ayey tiri. Laakiin ugu dambeyn way ku darsatay liiska saaxiibbada. Wax yar kaddib waxay billaabeen inay farriimo isdhaafsadaan. Waxay sheekeystaanba ugu dambeyn waxay kala qaateen lambarrada telefoonnadooda. ""Markii ugu horreysay waxaan telefoonka iskula hadalnay 31-kii bishii July,"" ayuu yiri Deepak. ""Wicitaankaas ugu horreeyay wuxuu socday 90 daqiiqo"", ayey tiri Arti. Si joogto ah ayey u wada hadli jireen, maalin maalmaha ka mid ahna, Arti waxay weydiisay inuu gabar saaxiibad ah leeyahay. ""Wuxuu yiri, maya, xerada wey bannaantahay"", ayey tiri iyadoo qosleysa. Wax badan kuma aysan qaadanin inay jacayleeda u bandhigato. Taasina waxay dhacday 10-kii bishii August. ""Telefoonka ayaan iskula hadleynay. Saaxiibkey ayaan la fadhiyay, iyaduna waxay ku dhiirratay inay i dhahdo 'Waan ku Jeclahay'. Anigana waan ugu jawaabay,"" ayuu yiri Deepak. Laakiin Deepak wuxuu sheegay inuu hal daqiiqo hadalka ku dhagay marka ay Arti jacaylka u qiratay. ""Waxaan is dhahay hadalkaas aniga la iiga baahnaa marka hore, sidey iyada ku dhahday? Xoogaa ayaan aamusnaa, kaddibna waan ku dhahay anigoo ugu jawaabaya"", ayuu yiri. Labo bilood kaddib, Deepak ayaa ugu tagay meesha ay dagganeyd, markii ugu horreysay ayeyna si toos ah u kulmeen. Tan iyo xilligaas wixii ka dambeeyay, Deepak iyo Arti si joogto ah ayey u kulmaan, waxayna sheegeen in jacaylkooda uu xoogeystay. Deepak wuxuu sheegay in hadda wixii ka horreeyay uu qoyskiisa ka qarin jiray jacaylkooda"". ""Aabahay wuxuu i dhahaa hadda ka fogow jacayl iyo wax la mid ah, dib ayaad ka heli doontaa waqti badan oo aad waxyaabahaas ku maareysid. Ku dadaal waxbarashadaada, xirfadna yeelo,"" ayuu yiri. Hase yeeshee Arti waxay sheegtay in qoyskeeda intooda badan ay ka war qabaan xiriirka ay la leedahay Deepak, inkastoo aabaheed uusan waxba ka ogeyn. Waxaan weydiinay waxa dhici kara haddii ay waalidiintooda BBC-da ka arkaan sheekadooda, ayna ka war helaan xiriirkooda. ""Waxaan rajeyneynaa inay arki doonaan,"" ayuu yiri Deepak. ""Haddii ay arkaan in warbaahinta ay amaanayaan xiriirkeenna, iyaguna dhanka fiican ayey ka eegi doonaan"", ayey tiri Arti. Lamaanahan waxay hadda raadsanayaan shaqooyin, si ay u xaqiijiyaan wadajirka mustaqbalkooda. ""Waan is mehersan doonnaa isla marka uu mid naga mid ah helo shaqo,"" ayey tiri Arti. ""Laakiin waxaan mararka qaar ka walwalaa inaan duqoobi doonno annagoo wali shaqo helin oo aan is guursanin."" Xuquuqda sawirrada: Niraj Gera"	https://www.bbc.com/somali/war-51947481
entertainment	Raj Kundra: Atariisho caan ah ninkeeda oo loo haysto filim anshax xumo ah	"Maalimihii lasoo dhaafay waxaa warbaahinta iyo baraha bulshada qabsaday kiis ku saabsan mid ka mid ah ganacsatada ugu waaweyn dalka Hindiya oo lagu eedeeyay inuu sameeyo filimada anshax xumada ah. Raj Kundra, oo heysta dhalashada Britain, islamarkaana ah ninka qaba xiddigta Bollwoowka ee lagu magacaabo Shilpa Shetty, waa milkiilaha koox ka tirsan horyaalka cricket-ka hindiya ee ah tartanka ugu dhaqaalaha badan caalamka. Booliska oo xabsiga u taxaabay ayaa hadda sheegaya in ganacsadahan 45 jirka ah uu yahay ""qorsheeye muhiim ah"" oo ka tirsan shirkad soo saarta filimada anshax xumada ah, taasoo ka shaqeysay in haween jirkooda ka ganacsada lagu faafiyo internet-ka. Mr Kundra ayaa beeniyay inuu wax khalad ah sameeyay. Qareenkiisa, Abad Ponda, ayaa sheegay in Mr Kundra ""xarigiisa uu yahay mid sharci darro ah"". Sagaal ruux oo lala xiriirinayo arrintaas ayaa la xiray ilaa hadda, waxaana socda baaritaan soo billowday bishii February. Dadka xiran waxaa ka mid ah qof jilaa ah, filim soo saare iyo mas'uul ka tirsanaa shaqo fulinta shirkadda. Sida ay sheegeen booliska, eedeysanaha wuxuu ballan qaadyo been ah u sameeyay si uu dumar ugu soo xero galiyo inay ka qayb qaadanayaan muuqaallo xayeysiin ah. Muuqaalladaas ayaa la sheegay in lagu duubay guryo - kaddibna waxaa lagu shubay barnaamijyo telefoonka ku shaqeeya oo ay isticmaalaan ilaa 400,000 oo qof - kuwaasoo bil kasta bixiya lacag dhan 200-400 rupees (oo u dhiganta qiyaastii $2.70-$5.40) Mr Kundra ayaa sida ay booliska sheegeen waxa uu ahaa milkiilaha shirkad muuqaalladaas anshax xumada ah soo galisay barnaamijyadaas telefoonka ku shaqeeya. Raj Kundra ayaa 20-kii bishan July lasoo xiray isagoo jooga gurigiisa ku yaalla magaalada Mumbai. Wuxuu hadda wajahayaa dacwado la xiriira khiyaano, iibinta muuqaallo anshax xumo ah iyo ""xayeysiinta waxyaabo mamnuuc ah"". Sida uu qabo sharciga Hindiya, daabicidda ama sii deynta muuqaallo iyo codad aan ""la xiriira galmo"" oo ay ku jiraan filimada anshax xumada ah waa mamnuuc waxaana lagu muteystaa xabsi gaaraya ilaa toddobo sano. Laakiin daawashada iyo sameynta filimada anshax xumada ah ayaa wali heer sare ka mareysa Hindiya oo shacabkeeda lagu tilmaamo kuwa ugu badan ee daawada muuqaallada noocaas ah. 4-tii bishii Februry ee sanadkan 2021-ka, koox ka tirsan booliska Mumbai - oo lasoo xiiyay xog far fiiqid ah - ayaa galay albaabka goob la sheegay in lagu duubayay filim anshax xumo ah. Waxay arrintaas ka dhacday tuulo lagu magacaabo Madh oo ku taalla duleedka dhinaca waqooyi ee magaalada Mumbai, waana meel caan ku ah in lagu duubo filimada Bollywood-ka. Saraakiisha booliska ayaa sheegay in ay halkaas ku qabteen labo ruux oo qaawan iyo haweeney muuqaal ka duubaysay. Telefoonno, kumbuyuutarro iyo kaamirooyin ayaa sidoo kale laga soo qabtay goobtaas. Shan ruux oo uu ku jiro nin kale oo duubista muuqaalka gacan ka geysanayay ayaa lasoo xiray. Halkaas waxaa ka billowday baadhitaan baaxad leh oo qota dheeraaday, kaasoo sababay in la helo lambarrada dumar kale oo sheegay in lagu khasbay duubista filimadaas. Booliska ayaa sheegay in kiiskan uu u kala qaybsan yahay labo. Mid waa soo xiridda dadka soo saara filimadan anshax xumada ah midna waa soo xirdda dadka internet-ka ku faafiya. Dambi baareyaasha ayaa sheegay inay sidoo kale ku raad joogaan shirkad uu fadhigeedu yahay UK oo lagu magacaabo Kenrin - taasoo ay sheegeen in Mr Kundra uu ku iibiyo filimada anshax xumada ah, si uu uga badbaado sharciga Hindiya ee mamnuucaya howlahaas. Shirkadaha Apple iyo Google Store ayaa iska saaray shirkaddaas oo adeeggeeda laga heli jiray kaddib markii ay heleen cabashooyin badan. Inkastoo shirkaddan ay ku taallo London, shaqadeeda waxaa gacanta ku hayay shirkadda Mr Kundra oo lagu magacaabo Viaan. BBC-da uma suurtagalin inay su'aalo ku saabsan arrintan waydiiyo maamulka Viaan. Maalintii Talaadada, dambi baareyaasha Hindiya ayaa fatashay xafiiska ay Viaan ku leedahay magaalada Mumbai. Boolisku waxay sheegeen inay halkaas ka heleen filimo anshax xumo ah. Waxaa sidoo kale la helay qoraallo Whatsapp iyo farriimo ku saabsan waxyaabahaas, sida ay boolisku ku warrameen. Ma aha markii ugu horreysay ee Mr Kundra uu lugaha la galo arrimo muran dhaliyay. Sanadkii 2013-kii ayaa lagu eedeeyay inuu musuqmaasuq ku sameeyay ciyaaraha tartanka horyaalka Hindiya."	https://www.bbc.com/somali/war-57951706
entertainment	Soo saaraha Filimka muranka dhaliyay ee Kashmiir oo caro weyn muujiyay	"Vidhu Vinod Chopra oo ah soo saaraha filimka cusub ee Shikara, oo laga jilay sheekooyinka ku saabsan dadka heysta diinta Hinduuga ee kas soo jeeda gobolka Kashmiir, ayaa jawaab kulul ka bixiyay dhaleeceyn loo soo jeediyay filimkiisa. Shikara ayaa lagu soo bandhigay waxa loogu yeeray ""Qisada aan la sheegin ee cuqaasha Kashmiir"". Hase ahaatee dadka odorosa arrimahan ayaa ku eedeeyay inuu ka macaashayo dhibaatada ka taagan gobolkaas ay milkiyaddiisa isku heystaan dowladaha Hindiya iyo Pakistan. Vidhu oo dhaliishan caro weyn ka muujiyay ayaa sheegay dadka ku eedeynaya inuu dhaqaale ku doonayo filimkaas ay yihiin ""Dameero"". ""Filimka 3 Idiots, oo aan aniga soo saaray, wuxuu maalintiisii ugu horreysay ee lasii daayay soo xareeyay lacag faa'iido ah oo dhan Rs 33 crore, haddana waan ognahay filimka Shikara uu maalintii ugu horreysay soo xareeyay lacag intaas aad iyo aad uga yar oo ah 30 lakh. Iyadoo taasi ay jirto, haddana muddo 11 sano ah ayaa nooga baxday sameynta filimkan"", ayuu yiri. Isagoo hadalkiisa sii wata ayuu yiri; ""Maanta waxaan dareemayaa in arrimaha ay isu baddaleen wax lagu qoslo, filimkii aan dhaqaalaha sidaas u badan ka sameeyay waxba la igama dhihin, haddana filimkan kharashka hoose ah, oo aan ka sameeyay xasuusta hooyadey ayaa la iigu eedeynayaa inaan ganacsi ka raadinayo, anigoo ka faa'iideysanaya xanuunka dadka reer Kashmiir"". ""Waxaan dareemayaa in dadku ay u maleynayaan inaan nahay Dameero, waana taas sababta aan ugu leeyahay idinku ha noqonnina dameero""., ayuu yiri. Wuxuu dadka dhaliilaha jeedinaya u sheegay inaysan ku degdegin go'aankooda. ""Marka hore filimka daawada kaddibna fikirkiinna ka dhiibta"" ayuu yiri Chopra, oo booqasho ku joogay mac-had ku yaalla magaalada Mumbai, halkaasoo uu taageero uga raadinayay filimkiisa. Shikara: Sheekada aan horay loo tabinin ee cuqaasha Kashmiir, wuxuu ku saabsan yahay barakacii baaxadda lahaa ee ay dadka heysta diinta Hinduuga uga qaxeen Kashmiir horaantii 1990-meeyadii, kaddib markii ay saameeyeen rabshadihii la socoday kacdoonka kooxaha islaamiyiinta ah. Filimkan wuxuu ahaa mid si weyn loo saadaalin karay, maadaama soo saaraha rugcaddaaga ah uu yahay nin kasoo jeeda isla gobolkaas. Dadka ku naqdinayay baraha bulshada qaarkood ayaa sheegayay in Chopra uusan si fiican u sheegin dhibaatadii dhabta ahayd ee ay la kulmeen dadkii barakacayay."	https://www.bbc.com/somali/war-51492773
entertainment	Atariishada Hindiya ee ay dhimashadeedu kicisay duufaanta	"Dhimashada gabadhan atariishada musalsallada jileysay ayaa si weyn looga hadal hayaa gudaha dalka Hindiya, sababtuna waxa ay tahay xaaladda geerideeda iyo xadhigga saaxiibkeedii hore iyadoo ay jiraan eedeymo la xiriira jahwareerin diimeed. Tunisha Sharma ayaa meydkeeda la helay 24-kii Diseembar iyadoo ku jirtay musqul ku taal Dastaan-e-Kabul  oo ah halka ay bandhigeeda Alibaba ku samaynaysay. Maalin ka dib, Atariishada ay wada shaqaynayeen iyo saaxiibkeedii hore ee Sheezan Khan ayay booliisku xireen ka dib markii Sharma hooyadeed ay ku eedeysay ""ku lug lahaanshaha isdilkeeda"", taasoo uu diiday. Chandrakant Jadhav oo ah sarkaal sare oo ka tirsan booliska ayaa saxaafadda u sheegay in Sharma ay nafteeda goysay, islamarkaana ay baarayaan waxa ku kalifay inay sidaa sameyso. Geerida gabadhan 20-jirka ah ayaa ka yaabisay fanka Hindiya ee dhanka madadaalada waxay ahayd xiddig soo baxday oo taageero weyn ku lahayd baraha bulshada. Saacado yar ka hor dhimashadeeda, waxay soo dhigtay Instagram-ka sawir iyada ah oo ay ku qoran tahay ""dadka xamaasaddu waddo [ma] joogsadaan"". Qoraalkan ayaa yeeshay wax ka badan 800,000 oo falcelin (likes) iyo kumannaan faallooyin ah, iyadoo taageerayaashu ay muujinayaan naxdinta ku saabsan geerideeda lama filaanka ah oo ay la yaaban yihiin sida qof u muuqda ""mida aad u fraxasan uu u qaadi karo tallaabo noocan oo kale ah"". Dhacdadan naxdinta leh ayaa saxaafaddu si waali ah u qaadaa dhigtay, iyadoo nolosha atariishada iyo xidhiidhadeedii diirad gaar ah lagu saaray. Bogagga wararka tooska ah ayaa daqiiqad-daqiiqad u daabacayey warar cusub oo ku saabsan dhinac kasta oo ka mid ah baaritaanka booliiska. Waxaana qof kasta oo ka soo jeeda asaagii Sharma iyo saaxiibadeeda iyo qoyskeeda ugu dhowaa laga qaaday waraysiyo, taasoo keentay sheekooyin badan oo mala-awaal iyo sheegasho aan la hubin u badan. Sharma waxay ku dhalatay magaalada Chandigarh ee waqooyiga Hindiya, Waxaanay ku riyoon jirtay inay noqoto atariisho tan iyo yaraanteedii. Xataa 13 jir maanay u buuxsamin markii ay bilawday jilista bandhigyada TV-yada, si tartiib tartiib ah ayay u soo gashay shaashadda weyn iyadoo doorar yar yar ku jishay aflaamta ay jileen jilayaasha caanka ah ee Bollywoodka sida Katrina Kaif iyo Vidya Balan. Laakiin guusha ay ka gaartay shaashadaha yaryar ayaa keentay caannimadeeda. Atariishada ayaa soo jishay doorar kala duwan bandhiggeedii u dambeeyay ee ay dhiirigelisay sheekadii dhaqanka ee Ali Baba iyo afartan tuug, waxay jilaysay kaalinta ‘amiirad boqortooyo’. Balse inkasta oo nolosheedu u muuqatay mid soo jiidasho leh, atariishada da'da yar waxay la halgamaysay sidii ay ula qabsan lahayd. Wareysiyo hore, waxay kaga hadashay la dagaallanka niyad-jabka iyo walaaca iyo la-dagaalanka walwalka ee shaqada iyo baraha bulshada. Ka dib markii qoyskeedu ay dhimashadeeda ku eedeeyeen Khan, oo 28-jir ah kaas oo wax ka jilayey filimka, ayaa la soo xiray 25-kii Disembar wuxuuna weli ku jiraa xabsiga garsoorka. Hadal heynta warbaahinta ayaa sidoo kale gaartay Khan noloshiisa iyo waqtigii uu xabsiga ku jiray. Way sii socotay in kasta oo ay ka digayeen khubarada sharciga in xogaha aadka u baahay ee ku saabsan kiisaska ee aan dhammaan xaqiiqooyinkooda la ogeyn ay caqabad ku noqon karto baaritaanka iyo in ay wax u dhimi karto eedaysanaha iyo ixtiraamka qofka dhintay. Wararka ayaa sheegaya in Sharma iyo Khan ay wada socdeen dhowr bilood balse booliska ayaa sheegay in lamaanahan ay kala tageen 15 maalmood ka hor geerideeda. Waxay yiraahdeen kala taggooda ayaa Sharma geliyey "" walbahaar aad u daran"" waxaana looga shakiyay ""in uu gaarsiiyey cadaadis ah heer ay isdisho"". Booliska ayaa dhowr qof su’aalo ka weydiiyay kiiska, waxa ayna sidoo kale sawireen dhowr bog oo ah wadasheekaysiyo WhatsApp ku dhexmaray Sharma iyo Khan. Waxa ay sidoo kale ku eedeeyeen Khan in uusan la shaqeyn baaritaanka  eedeymahan oo qareenka jilaagu beeniyay. Dacwadda damiinashada jilaaga ayaa lagu wadaa in sabtida la dhageysto . Qareenkiisa ayaa sheegay inuusan wax dambi ah lahayn. Qoyska Khan iyo Sharma ayaa saxaafadda la wadaagay xog ku saabsan xiriirka lammaanahan iyagoo sidoo kale eedaymo is waydaarsanaya. Vanita, oo ah hooyada dhashay Sharma, ayaa ku eedeysay Khan inuu khiyaameeyay gabadheeda waxayna ku eedaysa in uu dhimashadeeda ka dambeeyay. Waxa ay sidoo kale sheegtay in ay ka shakisay in gabadheeda “la dilay” waxayna ku eedaysay Khan in aanu isla markiiba wicin ambalaas kadib markii uu helay maydka gabadheeda. Isniintii, Khan walaashiis, qareenkiisa iyo hooyadiis ayaa ka hadlay shir jaraa'id halkaas oo ay ku diideen dhammaan eedeymaha loo soo jeediyay Khan ee ah inuu Khan adeegsaday daroogo, ama uu u gacan qaaday Sharma. Waxay sidoo kale eedeymo dhowr ah u soo jeediyeen Vanita Sharma, iyagoo sheegay in xiriirka ay la leedahay gabadheeda uu ahaa ""mid xun"", oo ah inuu ""xakameynayay nolosha iyo dhaqaalaha [gabadheeda]. Qoyska Sharma ayaa beeniyay ""dhammaan eedeymaha"" waxayna sheegeen inay si faahfaahsan uga jawaabi doonaan goor dhow. Gabdhaha la dhashay Khan ayaa sidoo kale ku adkeystay in niyad-jabka Sharma uu yahay mid ay “ka timid dhibaato caruurnimadeedii” oo aysan wax lug ah ku lahayn kala tagga ay Khan kala tageen oo ay sku tilmaameen inuu ahaa mid labada dhinacba si wada oggol ah ku kala tageen. Sida laga hayo Sharma qudheeda, waxay xiriir fiican la lahayd Khan iyo qoyskiisa. Hal bil ka hor geerideeda, waxay soo dhigtay sawirka Khan Instagram-ka halkaasoo ay ugu yeertay ""Ninka ugu quruxda badan noloshayda"". Bishii Disembar, waxay sawirro la wadaagtay mid ka mid ah walaalaha Khan, iyadoo ku tilmaantay ""qofka aan ugu jeclahay"". Waxa musiibada dabka kusii shiday ayaa ahaa hadal haynta diiradda lagu saarayey in Sharma ay ahayd Hindu halka Khan uu ahaa Muslim. In kasta oo Mr Jadhav, oo ah sarkaalka booliiska, uu u sheegay wakaaladda wararka ee ANI in ""ma jirto xagal diimeed oo soo ifbaxday"" intii uu socday baaritaanka, haddana garabka midig ee Hinduuga ayaa dhimashadeeda diinta u tiirinaya. Xubno ka tirsan kooxaha midigta fog ee Hinduuska, oo uu ka mid yahay xisbiga Bharatiya Janata Party (BJP) ee xukuma India, ayaa ku eedeeyay in kiisku uu yeelan karo xagal ""jacaylka jihaadka"" oo ah erey kooxaha Hinduuga xagjirka ah ay u adeegsadaan inay kor u qaadaan eedaymo aan sal iyo raad toona lahayn oo ah in ragga Muslimiinta ahi ay guur diinta uga beddelaan haweenka Hinduuga ah. Hoggaamiyaha BJP Girish Mahajan, oo ah wasiir ka tirsan gobolka galbeedka Maharashtra, ayaa ANI u sheegay in kiisaskan oo kale ay ""kordhayaan"" dowladda gobolkana ay ka fikirayso samaynta ""sharci adag oo ka dhan ah"". Qoyska Sharma ayaa sidoo kale ku eedeeyay inay bilowday xirashada xijaabka oo ay "" bedeshay qaab nololeedkeeda"" ka dib markii ay bilowday shukaansiga Khan. Faafinta sawirka Atariishada oo xiran xijaab ayaa wax yar ka dib dhimashadeeda ka bilowday baraha bulshada, taasoo ka careysiisay dadka Hinduuga ah ee mayalka adag. Khan walaashii ayaa beenisay eedeymaha ah inay “ku qasbeen” Sharma inay xirato xijaabka, waxayna ku adkeysatay in sawirka uu ahaa mid ka mid ah barnaamijkeeda filimka."	https://www.bbc.com/somali/articles/c72wwd8nj08o
entertainment	Bollywood: Amitabh Bachchan oo dib usoo xasuustay dhibkii ka qabsaday Michael Jackson	"Xiddigga shirkadda filimada Bollywoodka Hindiya, Amitabh Bachchan - oo ay Soomaali badan u yaqaannaan ""Cali Dheere"" ayaa maanta baraha bulshada soo dhigay sawir xasuus gaar ah ku leh. Isagoo sharraxayay sawirka ayuu sheegay in uu ka mid ahaa filim laga dalbaday inuu u labisto sida fannaankii caanka ahaa ee geeriyooday Michael Jackson. Qoraal uu soo raaciyay sawirkan uu ku shaaciyay bartiisa Instagram-ka ayuu Amitabh Bachchan ku yidhi: ""Waa markii uu Manmohan Desi ku fakaray in aan iska dhigi karo Michael Jackson xilligii aan sameyneynay filimkeennii Ganga Jamuna Saraswati. Maxaan guul darro socota ahaa!!"" Taageerayaasha atoorahan ayaa faallooyin ay ka bixiyeen qormadiisa iyo sawirka la socda ugu sheegay in uu si fiican uga soo baxay matalaaddaas. Xasuusta Amitabh ayaa daliil u ah in xiddigii heesaha pop-ka, Michael Jackson uusan ahaan jirin kaliya fannaan muusikadiisa la jecel yahay balse uu sidoo kale ahaa nin looga daydo hab ciyaareedka iyo labiska dharka. Michael waxaa loo aqoonsaday in uu ka mid ahaa dadkii saameynta ugu badan dunida ku lahaa qarnigii 20-aad. Wuxuu fannaanka geeriyooday 25-kii bishii June ee sanadkii 2009-kii, xilligaas oo uu ahaa 50 sano jir. Amitabh Bachchan oo ay hadda da'diisu tahay 78 sano qudhiisu wuxuu ka mid yahay shakhsiyaadka ugu caansan Hindiya iyo dunida, waana mid ka mid ah xiddigaha rugcaddaaga ah ee tiiraha u ah shirkadda filimada Bollywood-ka. Xirfaddiisa jilista ayuu sii wadaa xilli lagu guda jiro cudurka safmarka ah ee Covid-19, wuxuuna soo jilay xalaqad kale oo ka mid ah musalsalkiisa Kaun Banega Crorepati. Horaantii sanadkan ayuu Amitabh markii ugu horreysay soo dhigay filimada dhinaca online-ka ah ku baxa, filimkiisii ugu horreeyayna wuxuu noqday Gulabo Sitabo. Filimkan oo uu soo saaray Shoojit Sircar waxaa sidoo kale ku jira jilaaga Ayushmann Khurrana. Bishii July ee sanadkan, Amitabh iyo qoyskiisa - wiilkiisa Abhishek Bachchan, gabadha uu sodoga u yahay ee Aishwarya Rai Bachchan iyo gabadha uu awowga u yahay ee lagu magacaabo Aaradhya - ayaa dhammaantood laga helay fayraska corona. Hase yeeshee waxay ka caafimaadeen maalmo kaddib."	https://www.bbc.com/somali/war-55476391
entertainment	Kanye West: Fannaanka u tartamaya xilka madaxweynaha Mareykanka ee laga yaaban yahay	"Kanye West ayaa si rasmi ah u billaabay ololihiisa doorashada 2020-ka ee madaxtinimada Mareykanka,  wuxuuna isu soo bax kala daadsan ku qabsaday magaalada Charleston ee South Carolina. West, oo 43 sano jir ah, waa musharax madaxbannaan oo qaabkiisa u gaarka ah ugu tartamaya doorashada Mareykanka. Hadal uu ka jeediyay isu soo baxa, wuxuu fannaankan u muuqday inuu go'aano siyaasadeed oo waaweyn uu ka hadlay isagoo xitaa aan isu soo diyaarin - arrimaha uu ka hadlay waxaa ka mid ahaa ilmo-iska soo xaaqidda iyo hawwenydii lagu magacaabay Harriet Tubman. Taageerayaashiisa ayaa la yaaban Fanaanka, waxayna is weydiinayaan sababta uu xilligan kala guurka u billaabay ololihiisa doorashada. Dadka qaar waxay u arkaan inuu isku soo caanbixinayo. Isu soo bixii Charleston waxba kama badalin shakiga laga qabo in ay daacad ka tahay ololaha doorashada madaxweynaha Mareykanka uu ugu jira. Sidoo kale, farriin uu, Kanye West, Sabtidii Twitter-ka soo dhigay oo laga tiray hadda, waxay sii xoojisay wararka la isla dhexmarayo ee shakiga abuuraya. Kullan uu ku qabtay hoolka shirarka iyo aroosyada ee magaalada, waxaa la sheegay inuu u furnaa martida gaarka ah ee is diiwaangelisay oo keli ah, balse boggiisa ololaha doorashada maba ahan mid shaqeynaya oo dadka ay isku diiwaangelin karaan. West wuxuu timaha ku soo dhex qortay ""2020"", waxaana u xirnayd jaakadda xabada celisa, wuxuuna dadkii isu soo baxay la hadlay isagoo aan mikrafoon haysan. Sidoo kale, dadkii dhageysanayayna ma aysan haysan mikrafoon, taas oo sababtay in Kanye West uu dadka weydiistay in ay aamusaan si uu u maqlo su'aalihii la weydiinayay. Wuxuu billaabay inuu ooyo markii uu ka hadlayay shuruucda la xiriirta ilmo iska soo xaaqidda, isagoo sheegay in waalidkiisa ay ku dhowaadeen in isaga xitaa la soo tuuro: ""Kanye West ma jiri lahayn, sababtoo ah aabahey aad ayuu u mashquulsanaa."" Wuxuu intaa ku daray: ""Waxaan ku dhowaaday in aan dilo gabadheyda... xitaa haddii xaaskeyda [Kim Kardashian West] ay iga tageyso hadalkan ka dib, waxay dunida ku soo biirisay oo ay dhashay gabadheyda North, iyadoo aniga aanan doonayn arrintaas."" Balse, wuxuu ku adkeystay inuu aaminsan yahay in ilmo iska soo xaaqidda laga dhigo sharci dadka u fududeynaya waxa ay rabaan, ayna taageero dhaqaale helaan hooyooyiinka cusub ee dhibaateysan - wuxuuna yiri ""qofkasta oo canug haysta waa inuu helaan $1 milyan oo dollar"". ""Waxa keliya ee aan xor ku noqon karno waa in aan u hoggaansanno sharciga aan ku haysano dhulka barwaaqada. Ilmo iska soo xaaqidda waa in sharciga uu fasaxaa sababtoo ah ma ogtahay, kan ma ahan sharciga Alle, marka muxuu noqonayaa sharci ahaantiisa?"" Wuxuu sidoo kale, isagoo aan waxba kala socon, billaabay inuu ka hadlo haweeneydii qarnigii 19-aad u ololeyn jirtay in ilmaha uurka ku jira la iska soo xaaqi karo, Harriet Tubman. ""Harriet Tubman weligeed maysan xoreynin qof la adoonsanayay, keliya waxay dadka ku qasbi jirtay in ay u shaqeeyaan dadkii caddaanka ahaa ee adoonsanayay,"" ayuu yiri - waxay ahayd farriin sababtay in taageerayaashiisa ay aad u qeyliyaan. Wuxuu sidoo kale ooyay mar uu ka hadlayay hooyadii oo dhimatay 2007-dii, xilli qalliin jir qurxin ah lagu sameynayay. West, oo musharaxnimadiisa ku dhawaaqay 4-tii July, wuuba lumiyay fursaddii uu uga faa'ideysan lahaa musharaxnimada, waana laga soo gudbay xilligii is diiwaangelinta, marka uma qalmin inuu musharax noqdo. Wuxuu u baahan yahay inuu helo saxiixayaal aad u badan si uu magaciisa warqadda codeynta uga soo muuqdo. Isbuucii la soo dhaafay, wuxuu magaciisa ka soo muuqday warqadda codeynta madaxweynaha ee Oklahoma, ka dib markii uu soo buuxiyay shuruudaha, ka hor xilligii kama dambeysta. Sidoo kale, si magaciisa loogu soo daro warqadda South Carolina', waa in uu helo illaa 10,000 oo saxiixayaal, uuna gudbiyo ka hor 08:00GMT ee xilliga geeska AFrika."	https://www.bbc.com/somali/war-53468744
entertainment	Fannaanad caan ah oo dhacdo aan la fileyn ku geeriyootay iyadoo masraxa toos uga heeseysa	"Fannaanad u dhalatay waddanka Spain, oo qaadda heesaha loo yaqaanno pop-ka ayaa geeriyootay ka dib markii uu ku dhacay bulaleyr ku qarxay goob ay ka socotay munaasabad ay si toos ah uga heeseysay. Joana Sainz Garcia, oo 30 jir ah ayaa xilligaas ka qeyb galeysay bandhig ay sameynayeen kooxda ay ka tirsantahay oo lagu magacaabo Super Hollywood Orchestra. Xafladda musiibada isku baddashay ayaa ka dhaceysay meel u dhow magaalada Madrid ee caasimadda dalka Spain. Maalintii Axadda, Bulaleyr loogu tala galay masraxa ayaa ku qarxay meel u dhow halkii ay taagneyd fannaanadda, waxayna isla markiiba gashay koomo. Dhakhaatiirta gurmadka deg-degga ah ayaa durba isbitaalka ula cararay Ms Sainz, halkaasoo ay markii dmabe ku geeriyootay. Qiyaastii 1,000 ruux ayaa daawaneysay bandhigga ay fannaanadda ka heeseysay, oo ka socday magaalada Las Berlanas, oo dhinaca waqooyi-galbeed ka xigta magaalada Madrid. Muuqaal lagu shaaciyay baraha xiriirka bulshada ayaa muujinaya xaaladdii ka dhalatay bulaleyrka qarxay, ee sababay inay Ms Sainz dhulka ku dhacdo. Nin dhakhtar ah iyo kalkaaliso ayaa ka mid ahaa dadkii ku xoomay fannaanadda, ka hor inta aysan imaanin dhakhaatiirta gurmadka ah, sida ay shaacisay warbaahinta El Diario Montanes. Ms Sainz, oo kasoo jeedda magaalada Santander, ayaa lagu soo warramay inay ahayd shakhsiga ugu muhiimsan ee ku jiray kooxda Super Hollywood Orchestra. Kooxdaas ayaa ka kooban ilaa 15 ruux oo isugu jira, fannaaniin, abwaanno iyo ciyaartoyda qoob ka ciyaarka. Waxaa kooxdan la siiyay qandaraaska dhinaca fanka ee munaasabadda Las Berlanas, kaasoo loogu talagalay inuu socdo muddo 4 maalmood ah.. Hay'adda maalgalisa kooxdaas, oo lagu magacaabo Prones 1SL, ayaa warbaahinta El Norte de Castilla u sheegtay in dhacdadaas ""naxdinta leh"" ay sababtay tayo xumo dhinaca warshadeynta ah. Isidro Lopez, oo ah milkiilaha Prones 1SL ayaa warbaahinta maxalliga ah u sheegay in kooxdan ay munaasabado hore ugu isticmaaleen bulaleyrka, wax dhib ahna aysan kala kulmin. Bayaan lasoo dhigay Facebook-ga ayey hay'adda Prones 1SL ku tiri: ""Guud ahaan qoyska Prones, xulafadooda, fannaaniinta, saaxiibbada iyo taageerayaashuba waxay aad uga murugeysan yihiin geerida ku timid saaxiibaddii aan jecleyn ee Joana Sainz."" Dowladda hoose ee Las Berlanas, oo qorsheysay fantasyaha, ayaa sidoo kale Facebook-ga uga tacsiyeysay geerida fannaanadda."	https://www.bbc.com/somali/war-49553873
entertainment	Hal qoys oo ku dhawaad hal qarni heysta Bollywoodka Hindiya	Muddo ku dhow hal qarni, magaca abtirka uu galo ee Kapoor waxa uu madadaaliyaa malaayiin qof oo ka mid ah dadka daawada filimada Hindiya ee ay sameyso shirkadda Bollywood-ka. Jilayaal magacaas ku abtirsada oo hal qoys kasoo wada jeeda ayaa sanad walba heerka ugu sarreeya uga jira sameynta filimada. In kastoo xubno badan oo ka mid ah qabiilkan ay noqdeen atooreyaal, atariishooyin, filimhageyaal, filim soo saareyaal iyo xitaa farsamayaqaannada dhinaca stuudiyaha, haddana waxaa jira shakhsiyaad gaar ah oo magacyadooda aysan waligood ka hari doonin taariikhda Bollywood-ka. Qoyskan waxay sheekada jilistooda kasoo billaabaneysaa 1928-kii, markaasoo Prithviraj Kapoor  uu kasoo muuqday filimkiisii ugu horreeyay. Xilligaas waxaa la sameyn jiray filimada aamusnaanta, laakiin magaciisu ma aamusneyn, si weyn ayuuna ugu soo caan baxay xirfaddiisa. Filimkii ugu horreeyay ee Prithviraj Kapoor laga daawado waxaa lagu magacaabaa Do Dhari Talwar. Kaddib markii uu horumarin ku sameeyay hab jilitaankiisa, wuxuu kasoo muuqday filimkii ugu horreeyay ee Hindiya ee lagu hadlo. Wuxuu ahaa filimkii Alam Ara, oo soo baxay sanadkii 1931-kii. Wuxuu jilay in ka badan 40 filim. Sanadkii 1944-kiina wuxuu aasaasay masraxa Prithvi, oo uu isaga si gaar ah u lahaa. Aabaalmarinnadii uu ku guuleystay waxaa ka mid ah tan lagu magacaabo Dadasaheb Phalke, oo ah billadda ugu sharafta badan dalka Hindiya. Raj Kapoor waxaa lagu tilmaamaa inuu ahaa ninka guulaha ugu badan ka gaadhay saddexdii wiil ee uu dhalay Prithviraj, kuwaasoo dhammaantood noqday atooreyaal. Kaddib markii uu guushiisii ugu weyneyd ee dhinaca jilista gaadhay, wuxuu raacay raadkii aabbihiis, wuxuuna aasaasay shirkadda RK Films. Intii u dhaxeysay 1950-meeyadii ilaa 1960-meeyadii ayuu ku raaxeystay xifraddiisa jilitaanka, mar uu atoore ahaa iyo mar uu filim soo saare ahaaba. Filimadiisii ugu caansanaa waxaa ka mid ah: Awaara, Barsaat, Shree 420 iyo Mera Naam Joker. Wuxuu dhashay 14 December 1924, wuxuuna dhintay 2 June 1988, Rishi, oo ah wiilkii ugu yaraa ee uu dhalay Raj Kapoor, wuxuu isagoo carruur ah kasoo muuqday filim uu jilayay aabbihiis. Laakiin markii uu gaadhay da'da 20 sano ayuu la wareegay jilistii filimada Bollywopodka, wuxuuna ka mid noqday atooreyaashii ugu caansanaa ee abid soo maray Hindiya. Muddo tobannaan sano ah ayuu hormuud u ahaa jilayaasha Hindiya. Markii ay da'da ka daba timid wuxuu u wareegay doorka caawinta atooreyaasha ee jilista. Bishii April ee sanadkii 2019-kii ayuu geeriyooday kaddib markii uu 2 sano la xanuunsanayay cudurka kansarka. Karisma, oo hoggaamineysay jiilkii afaraad ee reer Kapoor, waxay ahayd haweeneydii ugu horreysay ee xubin ka ah qoyskan ee jilitaan sameysa. Waxay shaleemooyinka qabsatay sannadihii 1990-meeyadii iyo horaantii 2000. Filimkii Raja Hindustani ayuu ahaa kii ay guusha ugu weyn kusoo hoyisay, kuna hanatay abaalmarinta Filmfare-ka ee atariishada ugu fiican. Walaasheed ka yar, Kareena, ayaa 10 sano kaddib billowgii Karisma soo gashay xirfadda  jilitaanka, iyadoo kasoo muuqatay filim dagaal ah oo lagu magacaabo Refugee. Gabdhaha uu awowga u ahaa Raj Kapoor wali way ku dhex jiraan jilista filimada, waxayna magacyadooda ka mid yihiin kuwa ugu caansan ee atariishooyinka. Ranbir, oo ah wiilka uu dhalay Rishi, wuxuu isagoo dhowr iyo 30 jir ah soo caan baxay sanadkii 2009-kii, markaasoo uu jilay saddex filim oo dhammaantood wada guuleystay, iskuna xigay. Tan iyo xilligaas wixii ka dambeeyay, xiddigan reer Kapoor sare unbuu usii socday. Wuxuu aruursaday amaalmarinno badan oo uu ku muteystay atooraha ugu wanaagsan. Wuxuu kasoo muuqday filimka Sanju, oo ka mid ah filimada lacagta ugu badan kasoo xareeyay taariikhda Bollywood-ka. Hadda waa mid ka mid ah atooreyaasha lacagta ugu badan ku qaata jilitaanka, wuxuuna heystaa adduun lacageed oo gaadhaya US$43.6 million, oo uu ku helay 10 sano kaliya gudahood.	https://www.bbc.com/somali/war-54090668
entertainment	Cobhams Asuquo: Fannaanka caanka ah ee mar codkiisa necbaa	"Cobhams Asuquo ayaa kamid ah hobalada ugu caansan fanka Nigeria. Hase yeeshee waxa uu fankaas ku billaabay qaab hoose, isagoo markii hore necbaa codkiisa. Marka uu ka sheekaynayo sida uu uga nixi jiray codkiisa, waxaad moodaysaa inuu ka hadlayo qof kale. Waa sababta uu muddoo 13 sano ah u ahaa soo saare heesaha ah, isagoo la shaqeeyay qaar kamid ah xidigaha ugu caansan fanka Afrika. Asuquo oo 41 jir ah, ayaa qaaday heeso hirgalay oo ay kamid yihiin We Plenti, One Hit iyo Ordinary People. Muyiwa Oyinlola oo kamid ah asxaabta Asuquo ayaa sheegay in marka kasta uu u sheegi jiray in codkiisu yahay mid aan ku wanaagsaneyn heesaha, taasina ay dhalisay inuu iska raadiyo codka dadka kale. Markii ay dhigan jireen iskuulka King's College ee Lagos, Oyinlola ayaa xusuusta in Asuquo, oo araga naafo ka ah uu duubi jiray codka macallimiinta marka ay casharrada bixinayaan. Kama ahayn inuu ku ceshado oo keliya ee sidoo kale waxa uu iska raadin jiray codka macallimiintaas. Cobhams Asuquo ayaa sheegay in markii uu go'aansaday ku luuqeynta heesaha uu dareemay inuu samayn karo waxyaabo aanay awoodin dadka kale. Sidoo kale waxa uu tilmaamay in marka uu fagaarayaasha ka heesayo uu inta hore dareemo cabsi, balse uu taa ku maareeyo duco iyo is adkeyn. Fannaanka caanka ah ee darbi jiifka ahaan jiray Soomaali hees ku dhiirogalinaya adeegsiga qabiilka Inkastoo hadda uu yahay nin caan ah, haddana Asuquo ayaa dhibaato badan ka soo maray fanka Nigeria. Waxa u uku dhashay arag la'aan, taasoo keentay in markii uu billaabay fanka lagula kaco faquuq. Waxa uu xusuusta mar uu fanaan diiday inuu soo saaro heesaha uu qaadayay. ""Waa fanaan weli maanta caan ka ah Nigeria. Waxaan lahayn ballan ah in aan u soo saaro heestiisa, asna uu la yimaado kooxdiisa,"" ayuu sheegay Asuquo oo intaa raaciyay in fanaankaas uusan soo xaadirin. ""Muddo sideed saac ah ayaa ku sugayay istuudiyaha"" ayuu sheegay Asuquo. Waxa uu markii dambe ogaaday in fanaankaas uu diidanaa inuu la shaqeeyo soo saare araga naafo ka ah. Ka hor inta uusan ku biirin fanka, Asuquo ayaa waxa uu la kulmay niyad jab kale, kadib markii uu deeq waxbarasho ka helay jaamacad Maraykan ah, balse ay u suurageli wayday isagoo rumaysan in ""aakhiru saaca lagala laabtay."" Saaxiibkii Oyinlola ayaa rumaysan in jaamacada ay ka walaacday in ""ruux araga naafo ka ah oo ka yimid dal soo koraya"" aanu la qabsan karin waxbarashadadeeda, balse Asuquo ma uu san u joojin oo waxa uu billaabay fanka. Asuquo ayaa ku doodaya in qaabka wanaagsan uu u fekero uu qeyb ahaan ka yimid sida uu u soo barbaaray. ""Waxaan maanta ku gaaray halka aan joogo jaceylka ay ii muujiyeen qoyskeyga,"" ayuu yiri Asuquo. Asuquo oo aan waxbarasho billaaban ilaa uu ka gaaray da'da 10 jirka, ayaa sheegay in qoyskiisa ay u sameeyeen wax kasta oo karaankooda ah, isla markaana ay dareensiiyeen inuu yahay canug caadi ah. Waalidiintiis ayaa ku abaabiyay in ""arag la'aanta"" ay tahay tilmaan uun, sida dadka ay u tilmaamaan ""qofka madow"", ""kan dheer"" ama ""kan gaaban"". Qaab dhegaysi ah ayuu ku bartay sida loo ciyaaro qalabka piano, waxaana ku caawiyay saaxiibkii oo uga soo qaaday gabar la dhalatay. Asuquo ayaa noqday safiirkii ugu horreeyay ee hay'adda Unicef ay u magacowdo muddo 15 sano ah, waxaana taa ka saaciday xusuusta wanaagsan ee uu u leeyahay carruurnimadiisii. Waxa uu rumaysan yahay in dhibaatada ka taagan xuquuqda carruurta, gaar ahaan kuwa ay lixaadkoodu kala dhiman yihiin ay tahay mid si guud uga dhalatay hogaan xumada ka jirta dalkiisa. ""Waxaa meesha ka baxay hogaanka mas'uuliyadda qaadi kara isla markaana daacadda ah."" Waxa ay la tahay in noolasha uu soo maray ay ka caawin karto dedaalka uu ugu jiro wanaajinta carruurta Nigeria."	https://www.bbc.com/somali/war-60816808
entertainment	Ninka guur ku khiyaanay 17 dumar ah ee lasoo qabtay	"Booliska gobolka Bhubaneshwar ee dalka Hindiya ayaa xiray nin la sheegay in uu khiyaanay 17 haween ah isaga oo iska dhigayay dhakhtar iyo xitaa mararka qaar sarkaal sare oo ka tirsan wasaaradda caafimaadka ee dalkaas. Ramesh Chandra Swain, oo 66 jir ah, ayaa laga soo qabtay habeenimadii Axada guri ku yaala deegaanka Khandagiri ee Bhubaneswar. Remesh ayaa lagu eedeeyay inuu si been abuur ah u guursaday 17 haween ah oo ka soo jeeda 8 gobol oo uu ka qaatay lacago baad ah. Sarkaalka gobolka ee booliska, Bhubaneshwar ayaa BBC u sheegay in ninkan ay suurtageli karto in haween kale uu khiyaanay marka laga reebo 17-ka haween ah. """"Waxaan helnay macluumaadka ku saabsan saddex dumar ah oo ka mid ah 17 ka dib markii la xiray Ramesh, Saddexdaas, waxay ka kala soo jeedaan Odisha, Chhattisgarh iyo Assam oo saddexduba waxay dhameysteen waxbarasho sare, waxaana ogaan doonaa in dumar kale uu dhibaato u geystay"" Saraakiisha waxay sidoo kale inay baarayaan teleefoonka gacanta ee Remesh si loo ogaado xogta ku saabsan dhaqaalihiisa. Isagoo bixinaya macluumaadka ku saabsan qaabkii loo soo qabtay  Ramesh, wuxuu taliyaha sheegay ""Ninkan waxaan raadinaynay dhowr maalmood, waxaan qaadnay tallaabo kasta oo lagu soo qabanayo. ""Laakin wuxuu ku noolaa Bhubaneswar , in muddo ah ma suurta galin in la qabto. Ugu danbayn Axadii waxa aan ka war helnay in uu yimid Bhubaneshwar,waxa aanu isla habeenkii ka soo qabanay gurigiisa Khandagiri"". Ayuu yiri Umashankar Das , taliyaha gobolka. Kiiska uu booliiska Bhubaneswar ku baadigoobayay Ramesh ayaa waxaa diiwaan galisay mid ka mid ah 17-ka dumarka ah ee uu khiyaameeyay. Haweeney wax ka dhigta iskuul ku yaalla Delhi ayaa ahayd dhibbanihii ugu dambeeyay ee Ramesh. Xilli uu isku sheegayay in uu yahay ku xigeenka wasaaradda caafimaadka, Ramesh wuxuu la xiriiray haweenaydan ka dibna ku guursaday macbadka Arya Samaj ee Kuberpuri sanadkii 2020. Ka dib dhowr maalmood uu joogay joogay Delhi, Ramesh wuxuu u yimid Bhubaneswar isaga iyo xaaskiisa cusub, waxay dageen guri dabaq ah oo ku yaalla Khandagiri. Haweeneydan ayaa ogaatay in Remesh ay wada joogeen xaas kale, waxay dacwad ka gudbisay Remesh, markii uu ogaaday in booliska ay raadinayeen lamabarkiisii teleefoonka ayuu baddashay, wuuna baxsaday. Sida laga soo xigtay booliska, xilliggaas waxay ninkan wada joogeen xaaska kale oo u daganeyd deegaanka Guwahati. Ramesh, oo degan Patkura ee degmada Kendrapara ee Odisha, ayaa markii ugu horreysay aqalgalay 1982, xaaskiisii koowaad waxay u dhashay saddex wiil, Saddexduba waa dhakhaatiir waxayna ku nool yihiin dibadda. Sanadkii 2002, 20 sano kadib guurgiisii ugu horreeyay, wuxuu shabaqa geliyay haweeney degganeyd Jharkhand oo dhakhat ka aheyd cisbitaal ku yaallay halkaas. Maxaad ka taqaannaa gabdhaha ilaaliya xiddigaha filimada, sida Shahrukh Khan? Ma Guur mise Gaabsi? Ragga Soomaaliyeed ee gabdhaha u doonta Hindiya Talooyinka muhiimka ah ee guurka ka hor Maalmo ka dib, waxaa gabadh loo wareejiyay Allahabad, Remesh ayaa markii dambe halkaa aaday si uu ula noolaado ""Xaaskiisa"", wuxuu bilaabay in uu lacago iyo dahab ah ka qaato. Ninkan wuxuu inta badan beegsan jiray haweenka la furay ama dhalma baxa ah, inta badan wuxuu ku xulan inay dhaqaalo leedahay ama inay shaqeyso. Waa nin cod kar ah oo haweenka soo jiita, wuxuu inta badan dumarka ku khiyaani jiray in uu yahay dhakhtar iyo sarkaal sare oo ka tirsan wasaaradda caafimaadka isaga sitay aqoonsiyo been abuur ah si dumarka uu uga dhaadhiciyo in uu shaqooyinka qabto. Remesh ma aheyn dhakhtar balse wuxuu heystay shahaadada Diploma ee cilmiga dawooyinka. Marka laga reebo in uu dumar badan si been abuur ah ku guursaday, Ramesh waxa kale oo uu khiyaanay dad kale oo badan. Dhallinyaro badan oo dalka u dhalatay ayuu khiyaanay isagoo u ballan qaaday inay geli doonaan kulliyadaha caafimaadka, lacag ayuu ka qaatay dhalinyaradaas, Waxaana markii xiray ciidanka gaarka ah ee booliska ee Hyderabad, Laakiin ka dib markii uu damiin ku soo baxay, waxa uu haddana bilaabay shaqadiisii ​​khiyaamada."	https://www.bbc.com/somali/war-60443054
entertainment	Sidey Riya Chakraborty ku gashay nolosha atoorihii isdilay?	Atariishada caanka ah ee lagu magacaabo Riya Chakraborty wararka caalamka lagu hadal hayay tan iyo markii uu geeriyooday jilaagii reer Hindiya ee la odhan jiray Sushant Singh Rajput. Sushant iyo Riya labadoodaba waa la isku arki jiray marar badan iyagoo wada jooga. Ha ahaato xaflad, Gym-ka bannaankiisa ama makhaayad. Hase yeeshee, labadooda midna waligiis ma uusan sharrixin nooca uu yahay xiriirkooda iyo inuu xiriir jacayl ka dhaxeeyo. Aabbaha dhalay Sushant Singh Rajput, ayaa dhawaanahanba sheegayay hadallo ka dhan ah Riya Chakraborty. Dadka qaar xitaa waxay su'aalo iska weydiinayeen xiriirka ka dhaxeeyo geeridiisa iyo atariishada, halka kuwo kalena ay hadal hayeen inay labada jilaa isguursan rabeen. Laakiin hal bil kaddib dhimashadii Sushant, Riya Chakraborty ayaa markii ugu horreysay si toos ah uga hadashay arrimahan, waxayna soo afjartay aamusnaanteedii jahwareerka dhalineysay. Waxay baraha bulshada soo dhigtay qoraal ay ku sheegeyso inay ahayd gacalisadii Sushant. Riya waxay sidoo kale arrintan ku sheegtay wareysi ay la yeesheen booliska, kuwaasoo ay u xaqiijisay in iyada iyo atoorihii geeriyooday ay xiriir jacayl lahaayeen. KK Singh Rajput, oo dhalay atooraha dhintay, ayaa booliska degmada Patna ka diiwaan galiyay dacwad ka dhan ah atariishada. Riya Chakraborty waxay 1-dii bishii July ee sanadkii 1992-kii ku dhalatay magaalada Bengaluru ee gobolka Karnataka. Waxay kasoo jeeddaa qoys Bengali ah. Riya waxay waxbarashadeeda aasaasiga ah ku qaadatay iskuul ay milatariga leeyihiin oo ku yaalla Ambala. Xirfaddeeda jilaanimo waxay soo billowday sanadkii 2009-kii, markaasoo ay jishay musalsal laga sii deyn jiray telefishinka MTV, laguna magacaabo Teen Deeva. Kuma aysan guuleysanin inay noqoto atariishada ugu fiican ee filimkaas, laakiin waxay gashay kaalinta labaad. Kaddib waxay kasoo muuqatay dhowr musalsal oo ka baxay MTV, sida MTV What's Up, Tick Talk College Beat iyo MTV Gone in 60. Muddo markii ay ka shaqeyneysay filimada yar yar, waxay u gudubtay jilitaanka filimada lagu dhigo Koonfurta Hindiya. Sanadkii 2012-kii, waxay heshay fursad ay uga qeyb qaadato filim ku baxayay luuqadda Telugu, oo lagu magacaabo Tuneega Tuneega. Sanadkii 2013-kiina waxay markii ugu horreysay soo jishay filim ay leedahay shirkadda Bollywood-ka, oo la yiraahdo 'Mere Dad Ki Maruti'. Atooraha lagu magacaabo Saqib Salim ayey Riya lasoo dhigtay filimkan. Sanadkii 2014-kiina, Riya waxay la shaqeysay Ali Fazal, oo ay ku wada jireen filimka Sonali Cable. Dhowr filim oo kale ayey kasoo muuqatay ka hor inta aysan la kulmin Sushant. Riya Chakraborty iyo Sushant Singh Rajput waxaa markii ugu horreysay iyagoo wadajir ah lagu arkay filim uu hagay Rumi Jaffery. Filimkan magiciisa ilaa hadda lama sheegin. Waxaa la aaminsan yahay in Riya ay Sushant kula kulantay xaflad. Intaas wixii ka dambeeyay waxay isla aadi jireen hal gym. 14-kii bishii June, Sushant Singh Rajput ayaa meydkiisa laga helay gurigiisa ku yaalla magaalada Mumbai. Booliska ayaa sheegay in atooraha uu isdilay, balse ay baaritaan ku hayaan sababta ka dambeysay. Booliska Mumbai waxay sidoo kale su'aalo weydiiyeen Riya Chakraborty. Inta badan taageerayaasha Sushant waxay Riya ku eedeynayaan inay jacayl uga baxday atooraha. Hase yeeshee atariishadan ayaa beenisay eedeymahaas.	https://www.bbc.com/somali/war-53566852
entertainment	Maxay tahay arrinta ay heesta dhexdeeda ku sameeyeen Shah Rukh Khan iyo Deepika ee carada weyn dhalisay?	Maalmihii lasoo dhaafay waxaa si weyn baraha bulshada ee Hindiya iyo qeybo kale oo ka mid dunida loogu dhaliilayay muuqaal hees ah oo ay ku wada jiraan xiddigaha Bollywood-ka, Shah Rukh Khan iyo Deepika Padukone. Heestan oo ka mid ah filimka “Pathaan” ee la filayo in uu soo baxo sanadka cusub ayaa si weyn loogu faafiyay internet-ka, iyadoo horayna guud ahaan filimkan la cambaareeyay ka dib markii la sii daayay xayeysiintiisa hordhaca ah. Falcelinta dadka ayaa u badan dhaleeceyn ka dhan ah jilayaashan oo ka mid ah kuwa ugu caansan dalka Hindiya iyo caalamkaba. Si guud waxaa looga soo horjeeday qisada filimkan oo ay dad badan u arkayeen mid gaf ku ah dhaqanka iyo diinta dadka Hinduuga ah ee aqlabiyadda ku leh bulshada waddanka Hindiya. Laakiin xaaladdu waxay faraha kasii baxday maalintii Insiinta ee isbuucan ka dib markii la shaaciyay mid ka mid ah heesaha filimka oo ay ka dhex muuqdaan Khan iyo Deepika. Atariishada oo heesta ku sameyneysa qoob ka ciyaar ayaa qeyb ka mid ah muuqaalka lagu arkayaa iyadoo xiran dharka ay dumarku hoos ka qaataan oo aysan wax kale la qabin. Laakiin muranku kama taagna taas. Waxa ay dad badan qoonsadeen midabka dharkaas oo ah “hurdi” kaasoo ah mid lagu xushmeeyo arrimo la xiriira diinta Hinduuga. Dadka ka falceliyay qaar waxay heestan ku tilmaameen mid ah ku jiraan waxyaabo anshax xumo ah, halka qaarna ayba sheegeen in ay tahay mid lagu aflagaaddeynayo dadka heysta diinta Hinduuga. Dadka sida carada leh uga hadlay mowduucan, kuna dhawaaqay in aysan daawan doonin waxaa ka mid ah bilyaneerka caanka ah ee Hindiya, Mukesh Ambani. Bartiisa Twitter-ka ayuu kusoo qoray: “Filimka Bollywood-ka ee ay ku jiraan atariishada Deepika Padukone iyo atooraha Shahrukh Khan oo xubno ka ah JNU, dharka ay ay xiran tahay Deepika midabkoodu waa hurdi magaca heestuna waa 'Besharam Rang'. Sidaas darted ayaan isaga mamnuucay daawashada filimkan.” Marka laga soot ago dadka ka carooday heesta, waxaa kale oo jiray kuwo taageero u muujiyay Deepika. Nemo Tai oo ka mid ah dadka caanka ah ee wax kusoo qora baraha bulshada ayaa barteeda Twitter-ka ku tiri: “Gabdhaha gobolka Karnataka waxaa loo bartilmaameedsadaa in ay xijaab xiran yihiin. Deepika Padukone waxay wajaheysaa eedeyn ku saabsan inay xiran tahay dhar jirkeeda laga arkayo. Run ahaantii, waxaa laga soo hor jeedaa haweeney walba.” Xiddigga Bollywood-ka oo u muuqday in uu saameeyay muranka hareeyay heestiisa iyo guud ahaan filimka uu soo wado ayaa dhankiisa dhaliilay qaabka wax loogu soo gudbiyo Baraha Bulshada. “Baraha bulshada inta badan waxaa lagu soo qaataa fikrad lagu cabiray meel gaar ah oo keliya. Waxa ay [baraha bulshadu] xaddidayaan dabiicinnimada bani’aadanka iyagoo diiradda saaraya qof shakhsi ahaan u hadlaya,” ayuu yiri Shah Rukh Khan. Jilaaga ayaa sidoo kale sheegay in saameynta Baraha bulshada lafteeda ay u baahan tahay in laga sameeyo wacyigelin. “Dadka qaar waxay baraha bulshada ku faafinayaan waxyaabo loo eegay si khaldan. Baraha Bulshada waxay isku darayaan fahamkeenna guud. Waa in Filimadu ay door ka qaataan sidii Meesha looga saari lahaa saameynta khaldan ee ay nagu leeyihiin baraha bulshada,” ayuu yiri. Filimka “Pathaan” oo uu hagay Siddharth Anand ayaa la filayaa in uu marka ugu horreysa soo baxo 25-ka bisha January ee sanadka 2023. Jilayaasha hoggaaminaya, Shah Rukh Khan iyo Deepika marka laga gudbo waxaa kale oo kasoo muuqan doona atooreyaal caan ah Bollywood-ka oo kala ah Salman Khan, Hrithik Roshan iyo John Abraham.	https://www.bbc.com/somali/articles/c727g20156lo
entertainment	Maalintii uu Shah Rukh Khan 'dabaqa iska tuuri rabay' ee ay gabadhiisa qabatay	"Xiddiga shirkadda filimada dalka Hindia ee Bollywood-ka, Shah Rukh Khan ayaa ka sheegeeyay maalintii uu farxad awgeed dabaqa gurigiisa iska tuuri rabay, laakiin ay kasoo gaartay mid ka mid ah gabdhihiisa. Wuxuu sheegay in xilligaas ay ahayd sanadkii 2012-kii, markii ay kooxdiisa kubadda cagta ee Kolkata Knight Riders (KKR) ku guuleysteen horyaalka heerka koowaad ee Hindiya. Shah Rukh Khan ayaa ka mid ah milkiilayaasha saamiga ugu weyn ku leh kooxdaas, oo sannadihii dambe sare u sii kaceysay. ""Waxaan saarnaa darbiga arandada gurigeyga, gacmaha ayaana kor u tuurtuurayay farxad darteed. Markii aan ku guuleysannay koobka waxay ii ahay riyo rumowday iyo fikraddii aan aaminsanaa oo sii adkaatay, sababtoo ah dad badan ayaa igula talin jiray inaan kooxda iska iibiyo, taasoo runtii aanan waligey sameyn doonin. Sidaasna uma dhihin madax adeyg dartiis ee waxaan u iri rajo fiican oo aan qabo darteed iyo kalsooni,"" ayuu yiri Shah Rukh Khan oo dib u xasuusanayay dareenkiisa maalintii ay guusha usoo hoyatay, kooxdiisuna ay hanteen koobka IPL. ""Run ahaantii, markii aan ciyaartii ugu horreysay ku guuleysannay, waxaan damacsanaa inaan dabaqa iska tuuro, laakiin waxaan u maleynayaa carruurteyda, gaar ahaan gabadheyda Suhana, ayaa iga soo gaartay oo i qabatay. Inaan duulo ayaan rabay habeenkaas laakiin guriga ayaan ku xasilay"". Jilaagan ayaa sheegay in horay uu aad ugu xiiseyn jiray ciyaaraha, uuna xitaa jeclaa inuu xirfad ka dhigto. ""Nolosheyda oo dhan waxaan ahaa nin reera ciyaaro ah, laga soo billaabo anigoo aad u da' yar, marka waligeyba kooxdeyda kama rajo dhigin, mana cadaadinin, marnaba sidaas ma sameynin,"" ayuu sii raaciyay hadalkiisa. Shah Rukh Khan ayaa sheegadiisa ku saabsan dareenkiisii maalintaas, oo horay aan wax badan looga sii ogeyn, wuxuu kusoo bandhigay wareysi uu siiyay warbaahinta Star Sports. Kabtankii hore ee kooxda KKR Gautam Gambhir, ayaa sidoo kale qeyb ka ahaa barnaamijka lagu wareysanayay Shah Rukh. Isagoo dib u milicsanaya xasuustiisa la xiriirta waayihiisii kooxda, ayuu Gambhir yiri: ""Markii aan kooxda kusoo biirayay Shah Rukh wuxuu ii sheegay inay howsha hormarinta tahay mid aniga ii taalla, isaguna uusan waligiis soo fara gishan doonin"". Waxa uu sheegay inuu ballan qaad u sameeyay. ""Anigana waxaan ka qaaday ballan, waxaana ku iri maalinta aan kooxdan ka tagayo, ha ahaato 3 sano ka diib ama 6 sano, waxaad arki doontaa inay taagan tahay heer aad uga sarreeya midka ay hadda joogto. Ballantaas ayaan ka qaaday"","	https://www.bbc.com/somali/war-52384294
health	"""Hannaanka ragga ay isaga joojinayaan dhalmada wey ka fududdahay sidii hore"""	"Hannaanka qalliinka ah ay maraan ragga doonaya inay iska joojiyaan dhalmada ayaa lagu soo warramayaa in uu fudud yahay isla markaana uusan halis ahayn, sida uu sheegay dhakhtar ku sugan UK oo dib u eegis ku sameeyay arrintani. Wuxuu soo jeediyay in macluumaadka ku saabsan hannaankan wax laga baddalo si dadka loogu wargeliyo badqabkiisa. Dhakhtarka wuxuu sidoo kale sheegay in ragga mara qalliinka ay isaga joojinayaan dhalmada uu qofka isku arkayo barar iyo xanuun laakin halistiisa ay tahay mid dhif ah. Kooxda, shaqadoodu aheyd inay baaritaan ku sameeyaan hannaanka oo warbixintooda ku soo badhigay magaalada Milan ee Talyaaniga ayaa hubiyay 94,000 habraac oo ku aadan caqabadaha lagala kulmi karo sida caabuq. Qalliinka noocan ah wuxuu qaataan 15 daqiiqo, waxaa la suuxiyaa qofka iyadoo la adeegsanayo dawooyin maxalli ah. Qalliinka waxaa lagu sameynayaa tuubbada kasoo baxda xiniinyaha ee shahwada qaadda, waxaana la xirayaa tuubadaas. Waxaa qalliin yar lagu sameynayaa qeybta hoose ee Xininyaha ama waa la daloolinaya maqaarka xiniinyaha kadibna waxbo lagu xiraya. Qalliinka ma sameynayo in biyaha ragga ay kasoo duulaan halkaas, qalliinkuna ma saameynayo shahwada iyo soo saarista maaddada testosterone ama dardargelinta awoodda galmada. Xiniinyaha weli wey soo saarayaan shahwada laakiin gudaha ayaa si taxaddar loogu dhex celiyaa halka bannaanka loo soo tuuri lahaa. Qofka ragga ah ee la marsiiyo qalliinkan waxaa lagula taliyaa in uu nasto uuna iska ilaaliyo in uu kubad dheelo ama ka qeybgalka ciyaaraha, waxaa sidoo kale lagula taliyaa in uusan wax culus qaadin muddo toddobaad ah. Qalliinka noocan waa mid lagu guuleysto, laakiin dhakhaatiirta waxay dumarka raggan kula taliyaan inay qaataan dawooyinka uurka ka hortagga bilooyinka ugu horreeya maadama qalliinka lagu sameeyay raggooda uu hor leeyahay. Dhakhaatiirta waxay ku taliyaan ragga da'doodu ka hooseyso 30 jir in aysan isku sameeyaan qalliinka noocan ah. Arrinta ma ahan go'aan loo baahan yahay in si deg deg ah uu qofka ugu tallaabsado iyadoo aan si buuxda looga fiirsaneyn. Dhowr toddobaad ka hor ayay aheyd markii uu muuqaal barta Instagram-ka uu soo dhigay Jordan Banjo, oo 30 jir ah, oo ka tirsan kooxda qoob ka ciyaarka ee Diversity,uu shaaca ka qaaday inuu isku sameeyay hannaanka qalliinka uu iska ilaalinayo in uu wax dhalo ee loo yaqaanno vasectomy. Xilli uu galayay baabuurkiisa, xaaskiisa Naomi oo uur leh ilmaheedii saddexaad, ayaa la maqlay iyadoo weydineysa, ""Qalliinka ma xun yahay?"" kaas oo ugu jawaabay: ""Maya - xanuunku  majiro ,"" xilli uu ku kaftamayay khibradiisa gaarka ah ee habkan. Maalintii xigtay wuxuu sheegay teleefishin u sheegay in qalliinka uusan wax dhibaato ah kala kulmin. Dalka Mareykanka, waxaa la arkayay raga kasoo muuqday barta TikTok oo sheegay inay isku sameeyeen qalliinkan ay isaga joojinayaan dhalmada, waxaana soo bataya tiradda ragga ah ee maraya hannaankan kadib markii Maxkamadda ugu sarreysa Mareykanka ay meesha ka saartay xaqa dumarka dalkaas ay u leeyihiin inay iska soo xaaqi karaan ilamaha gobollada qaar."	https://www.bbc.com/somali/articles/c2v37094xy0o
health	Saamaynta corona fayras: Dadka Kenya daggan 'ee salaadaha kusoo tukada Soomaaliya'	"Iyadoo bishaa barakeysan ee Ramadan ay ku dhowdahay bartamahaa, haddana dalal badan oo caalamka ka mid ah dadka ku nool ee Muslimiinta ah ma aysan helin masaajid ay taraawiixda iyo salaadaha kale ee waajibka ah ay ku tukadaan. Waxaa jiro dalal dhowr ah oo Muslimiinta loo ogol yahay in ay masaajidda ku tukadaan. Soomaaliya na masaajidda badankooda si caadi ah ayey u furan yihiin. Dalka Kenya oo Muslimiin badan ay ku nool yihiin, goobaha cibaadada lama ogola in la isugu tago, tallaabadaas oo saameysay Gobolka Waqooyi Bari, sida magaalada xudduudda ku taalla ee Mandera. Dadkaas reer Mandera waxay billaabeen in ay u ""gudbaan"" dhinaca magaalada Baladxaawo si ay salaadaha jameecada halkaasi ugu soo gutaan kadib markii magaalada Mandera laga joojiyay gabi ahaanba in salaadaha lagu tukado misaajidyada iyadoo laga cabsi qabo xanuunka Coronavirus. Dadka salaadaha u doonta Baladxaawo ayaa u badan ""dhalinyaro salaadda Jimcaha iyo taraawiixda u doonta inay si jameeco ahaan ay ugu soo tukadaan dhanka Soomaaliya"", sida maamulka iyo dadka qaar ee gudba u xaqiijiyeen BBC Somali. Cabdi waxa uu ka mid yahay dhalinyarada reer Mandera ee Baladxaawo u gudubta si misaajidda magaaladaasi ee Soomaaliya ugu soo tukadaaan, waxuuna BBC-da u sheegay ""inaysan ka maarmin salaada Jimcaha gaar ahaan xilligan bisha soonka lagu jirro. Cabdi oo hadalkiisa sii wata ayaa yiri: ""Anaga hadaan nahay reer Mandera kama maaranno  salaadsa qudbada waayo dad muslimiin  yaan nahay waxaa la jooga bisha soonka, dhalinyarada  qaar oo aan aniga ka mid ahay, Balad-xawo ayaan aadnaa qudbada ayaan kusoo tukanaa, tarawiix kumajiro taasna wa waajib Alle subxaana watacaalaa uuna farayo"". Wiilkan dhalinyarada ah ayaa intaasi raaciyay inay wadanka Kenya u soo duceeyaan inuu cudurkan Alle ka dulqaado. Maamulka Mandera ayaa uga digay dadka salaadaha u doonta dhinaca Balad-xaawo in la karantiili doono marka ay soo noqdaan, lana hayn doono mudo 14 maalmood ah, maadaama ay tageen ""dal si weyn uu cudurka Corona uga jiro,"" waxaa sidaasi BBC u sheegay Madaxa Caafimaadka Ismaamulka Mandera. Qaar ka mid ah dadka xuduuda u gooya salaada darteed ayaa markii ay maqleen amarka dowlada joojiyay inay xuduudda ka gudbaan. Dadka u gudba dhinaca Balad-xaawo ayaa xuduuda si nabad ah ku mara habeenkiina markay salaadaha soo tukadaanna dib ugu soo noqda dhanka Mandera xilli habeennimo ah. ""Taa waxaa u fududeeyay in labada magaalo ay isku darsameen oo aan la kala garaneyn"", ayuu yiri qof la hadlay BBC. Cabdilaahi Shukri oo ka mid ah dhalinyaro Baladxaawo u gudubta si ay salaada jamaacada ugu soo tukadaan waxuu yiri: ""Waan joojinay hadda inaan Baladxaawo aadno maadaama dowladu ay dadka karantiilayso, reer Baladxaawo waa dad aad u jecel diinta"". Qaar ka mid ah culimada Magaaladda Mandera ayaa ka hadlay dhalinyarada salaadaha u doonta dhinaca Baladxaawo ee ka gudubta xuduudda Soomaaliya iyo Kenya. Sheekh Isxaaq Maxamuud oo ka mid ah culimadaas ayaa yiri: ""Anaga reer Mandera hadaan nahay waxaan ka warqabnaa oo aad ulo socanaa ficilada ay dadka qaar sameynayaa ayagoo jabinaya awaamirta ama taloyiinka dowladda kasoo baxaya"". Sheekh Isxaaq ayaa intaa ku daray in gudbidda ay tahay ""ficil aan waafaqsanayn shareecada islaamka,"" wuxuuna yiri: ""Waa qalad inaad aado meel aad ogtahay inuu cudur ka jiro"". Sheekha waxaa kaloo uu BBC-da u sheegay inuu arkay dad Baladxaawo u socda si ay taraawiixda ugu soo tukadaan. ""Aniga shaqsiyan wey isoo martay inaan arkay dad dhahaya 'Baladxawo ayaan u soconaa' waann ka celiyey, marka rabigiina ka baqa umada fitno ha usoo jiidina, hadda ayuu culeys na haystaa, culeys ka daran hanoo keeninna, nafsadina ha halaagina, guryahiin ku tukada, isku socodka hala joojiyo, dowlada aan la sheqeyno, dadka xuduudka ka gudbayo haloo sheego dowlada haloo gudbiyo"", ayuu yiri. Labada Magaalo ee Mandera iyo Baladxaawo waxaa mudo dheer ay ahaayeen kuwo isku tiirsan xaga ganacsiga, waxbarashada iyo waliba dhaqdhaqaaqa shacabka oo boqolaal qof ay maalin walba labada dhinac u kala gudbayeen."	https://www.bbc.com/somali/war-52535098
health	Coronavirus: Maxay tahay sababta aysan Hindiya si fiican ugu baareynin coronavirus?	"""Waxaan dhammaan dalalka u heynaa farriin sahlan - baar, baar, baar,"" sidaa waxaa toddobaadkan magaalada Geneva ka sheegay madaxa Hay`adda Caafimaadka Addunka ee (WHO) Tedros Adhanom Ghebreyesus. Wuxuu ka hadlayay xanuunka coronavirus, kaas oo dilay in ka badan 10,000 oo qof isla markaana ku dhacay dad kor u dhaafaya 207,000 oo ku nool ilaa 159 dal. ""Dhammaan dalalka waa inay awood u yeeshaan baaritaanka kiisaska xanuunka looga shakisan yahay, lama dagaallami karaan xanuunkan safmareenka ah iyagoo aan wax ka qaban,"" ayuu yiri. Iyadoo laga soo sheegay ilaa 182 fayraska Corona ah iyo afar dhimasho, Hindiya taladan ma u qaadatay si dhab ah? Waddankan oo ah dalka labaad ee ugu dadka badan dunida ma sameynayaa baaritaankii laga filayay? Hindiya waxay shalay 72 sheybaar oo dalkaasi ku yaalla ku baartay ilaa 14,175 oo qof  - waa tiradii baaritaanka lagu sameeyay ee ugu hooseysay dunida. Sababta: dalku ma haysto qalab baaritaan oo ku filan. Sidaa darteed, keliya dadka xiriirka la yeeshay kuwa qaba fayraska amaba dadka u safray dalalka uu xanuunku aadka uga jiro, ama shaqaalaha caafimaadka ee fayraska la dagaallamaya ayaa la baaraa. Maxay tahay sababta dal ay ku nool yihiin bulsho hal bilyan ka badan uusan sidii loogu talogalay u baareynin dadka? Sida rasmiga ah ee loo maleynayo waa inuusan xanuunku ku dhex faafin bulshada. Iyadoo ""caddeyn"" ka soo baxday waaxda caafimaadka lagu sheegay in 826 baaritaan oo lagu sameeyay bukaanno qaba xanuunnada neefmareenka intii u dhaxaysay 1-dii iyo 5-tii bishan laga waayay xanuunka coronavirus. Sidoo kale isbitaallada ayaanan wali soo sheegin inay kordheen dadka qaba xanuunnada neefmareenka ku dhaca. Waxa kaliya ee la iska dhaadhicin karo waa in coronavirus uusan wali ku baahin bulshada Hindiya. Balse khubarradu ma hubaan arrintaas. Badankood ayaa aaminsan in Hindiya aysan sidii loogu talogalay u sameynin baaritaanka sababtuna ay tahay inay ka baqeyso inaysan haysan qalab ku filan iyo in hannaanka caafimaad ee dalkaasi ay saameyn ku yeelan doonaan bukaannada. ""Waan ogahay in baaritaan xooggan uusan xalka ku jirin, balse habkeenna baaritaan aad ayuu u yar yahay. Waxaannu u baahannahay inaan degdeg uga hortagno inay bulshadu isu gudbiso xanuunka,"" waxaa sidaa yiri K Sujatha Rao, oo hore uga tirsanaa waaxda caafimaadka. Markii dhinacyo badan laga eego, waa Hindiya oo isku dayeysa inay la dagaallanto xanuunka safmareenka ah iyadoo haysata qalab yar oo caafimaad. Khubarrada ayaa ka hadla sida uu dalkaasi uga guuleystay dabeysha iyo inuu xakameeyay HIV/Aids, iyo weliba dhawaan oo uu xakameeyay xanuunka H1N1. Sidaas oo ay tahay, coronavirus waa mid ka mid ah xanuunnada la is qaadsiiyo ee ugu halista badan inta lagu hayo taariikhda dhow. Hindiya ayaa haatan sare u qaadeysa baaritaanka. Saraakiisha dalkaas ayaa sheegay in sheybaarrada dalkaas ay awoodaan in muddo lix saacadood gudahood ah ay ku soo saaraan jawaabta isla markaana sheybaar walba uu sameyn karo ilaa 90 baaritaan maalintiiba, taas oo la laba jibbaari karo. Ilaa 50 sheybaarro cusub ah ayaa la filayaa inay billaabaan baaritaanka wixii loo gaaro dhammaadka toddobaadkan. Saraakiisha dalkaas ayaa sheegaya in marka la isku geeyo ay sheybaarradu awoodi doonaan inay maalintii baaraan  8,000 oo kiis. Toddobaadyada iyo bilaha soo socda ayaa la arki doonaa haddii tallaabooyinkaas ay yihiin kuwo wax ku ool ah. Hindiya 10,000 ee qof waxaa ku soo aadaya siddeed dhakhtar marka loo barbardhigo Talyaaniga oo 41 ah iyo Kuuriya oo 71 ah. Hal isbitaal oo ay dowladdu maamusho ayay ku tiirsan yihiin dad ka badan 55,000 oo qof. Dadka badankood ma tagi karaan isbitaallada gaarka loo leeyahay. Waxaa dalkaasi lagu yaqaannaa baaritaan hooseeya, dadka isku arka calaamadaha hargabkana ma tagaan isbitaallada ee taas beddelkeed guriga ayay isku daweeyaan."	https://www.bbc.com/somali/war-51976851
health	Daraasad lagu sameeyay caanaha naaska oo lagu ogaaday arrin walaac keentay	"Waxyaabo yar yar oo caagado ah oo aysan indhahu qabaneyn ayaa markii ugu horreysay lagu arkay caanaha naaska hooyada, cilmi baarayaasha ayaa ka walaacsan suurtagalnimada ah in waxyaabahan ay saameyn ku yeellan karaan caafimaadka ilmaha carruurta yar yar. Baaritaan ayaa lagu sameeyay caanaha naaska hooyoyooyin gaaraya 34, kuwaas caafimad qabay isla markaana  ku nool magaalada Rome ee caasimadda dalka Talyaaniga. Caanihii naaska ee la baaray waxaa boqolkiiba 75 laga helay waxyaabo yar yar oo caag ah oo aysan idhaha qaban karin.  In kasta oo dhallaanku ay si aad ugu nugul yihiin waxyaabaha kiimikada ah, haddana naasnuujinta waa habka ugu fiican ee quudinta carruurta yar yar. Arrintaa ayaana horseeday in cilmi baarayaashu ay sheegeen in baahi deg deg ah loo qabo in daraasad dheeri ah lagu sameeyo arrintaan muhiimka ah. Cilmi-baaris hore ayaa muujisay sida waxyaabahan yar yar ee caagga ah oo aysan idhahu u jeedi karin ay saameyn xun ugu leeyihiin unugyada banii'aadanka iyo xayawaanada badda iyo kuwa duurjoogta ah. Saynisyahanada cilmi baaristan ka sameeyay dalka Talyaaniga ayaa xusay in hooyooyinka ay nadaafad ahaan u adeegsadaan bacaha caagga ah, isla markaana hooyooyinka ay cunaan cuntooyinka badda oo ay ku jiraan cunto iyo cabitaanno ku jira baakadaha, si kastaba ha ahaate seynisyahanada ma aysan helin caddeyn muujineysa in wax xiriir ah uu ka dhexeeyo cuntooyinkan iyo waxyaabaha yar yar ee caagga ah oo il-maqabatada ah. Sidaa darteed, waxaa loo maleynayaa in banii'aadanka uu dhibaatooyin kala kulmi karo arrintaan.Waxaa laga yaabaa in daraasdo qoto-dheer ay faah-faahin ka bixiyaan halis gaar ah oo ku saabsan waxyaabahan. Waxaa daraasaddan lagu daabacay joornaalka cilmi baarista ku sameeya waxyaabaha yar yar ee caagga ah ee Polymers. Xilli ay la hadlaysay wargeyska The Guardian, Dr Valentina Notarstefano oo ka tirsan jaamacadda Marche Polytechnic, ayaa sheegtay in ""waxyaabaha yar yar ee caagga ah aysan indhaha qaban ee laga helay caanaha naaska ay sare u qaadday walaaca laga qabo caafimaadka dhallaanka ee aadka u nugul"". Waxay intaa ku dartay in faa'idooyinka ay aad uga awood badan yihiin dhibaatooyinka laga dhexlo waxyaabaha yar yar ah ee caagga ah ee aan ishu qaban karin ee loo yaqaanno microplastics. Valentina Notarstefano ayaa ku nuxnuxsatay in daraasadda aysan qeexeyn in caanaha naaska aan laga yareyn dhallaanka.Waxaa sare u kacay caagadaha la' isticmaalo ee lagu tuuro goobaha qashin qubka ah taasoo saameyn ku yeelata deegaanka. Dr. Notarstefano waxay ku baaqday in bulshada loo sameeyo wacyigelinta ku aadan sidii loo yareyn lahaa tuurista caagadaha iyo qashinka kale. Waxay sidoo kale uga digtay haweenka uurka leh inay ka fogaadaan cuntooyinka iyo cabbitaanada ku jira caagadaha, isticmaalka waxyaabaha la isku qurxiyo iyo waxyaabaha kale ee kimikada ah. Daraasad kale oo dhawaan lasoo saaray ayaa shaaca ka qaaday in dhallaanka lagu quudiyo masaasadda ay u badan tahay in maalin kasta ay liqaan waxyaabaha yar yar ee caagga ah ee aaney ishu qaban. Daraasad lagu sameeyay dalka Netherlands bishii March ayaa lagu sheegay in  waxyaabahan laga helay dhiigga banii'aadanka."	https://www.bbc.com/somali/articles/c2eq3eel6p4o
health	Dadka Corona laga tallaalay qof kale ma sii qaadsiin karaan?	"Dalal badan oo caalamka ayaa bilaabay tallaalka feyraska corona, kaas oo la aaminsan yahay in uu dadka siinayo adkeysi difaaca jirka ah haddii uu ku dhaco feyraska corona. Tan iyo markii la bilaabay tallaalka, waxaa soo baxayay su'aalo badan oo ay kamid tahay in haddii qofka la tallaalo uu ku dhaco xanuunka uu sii qaadsiin karo qof kale. Balse khubaro arimaha caafimaadka oo u dhashay dalka Britain, ayaa sheegay in haddii qofka la tallaalo, xanuunkana uu ku dhaco uu sii qaadsiin karo dadka kale, sidaas darteedna dadka looga baahan yahay inay guryaha ku nagaadaan. Ku xigeenka madaxa caafimmaadka ee England, Prof Jonathan Van-Tam ayaa sheegay in dadka England looga baahan yahay inay taxadar sameeyaan. Mr Jonathan oo maqaal ku qoray wargeyska Telegraph ee ka soo baxa dalkaas, ayaa sheegay in cullimada seyniska ilaa iyo hadda aysan ogeyn sida uu tallaalka u xakameyn karo faafidda feyraska. Tallaalka ayuu sheegay in uu yahay ""rajo"" balse loo baahan yahay in heerka kiisaska hoos loo dhigo. Wasiirka caafimmaadk ee UK, Matt Hancock ayaa BBC-da u sheegay, in 75- boqolkiiba dadka ay da'doodu ka sareyso 80 la tallaalay. Dadkan ayaa labada jeer la kala siiyay labada nooc ee tallaalka ee kala ah Pfizer-BioNTech iyo tallaalka jaamacadda Oxford ee  AstraZeneca. Mr Mat, ayaa sidoo kale sheegay in saddex meelood laba meel dadka ka shaqeeya goobaha dadka lagu xannaaneeyo la tallaalay, dhawaanna kuwa kale la tallaali doono. Wuxuu intaa raaciyay ""in tallaalka boqolkiiba boqol uusan damaanad qaadeynin waxtar buuxa"". ""Xitaa hadii aad qaadato labada nooc ee tallaalka, waxaa laga yaabaa in aad qof kale qaadsiiso xanuunka"", ayuu sii raaciyay hadalkiisa. Inka badan 5.8 milyan oo qof oo ku nool Ingiriiska, ayaa helay wajiga koowaad ee tallaalka, sida ay sheegtay dowladda. Hey'adda caafimmaadk UK ee NHS ayaa sheegtay, in xarumo cusub oo laga bixiyo tallaalka laga furayo guud ahaan England, laga bilaaba maalinta isniinta. Xarumhan cusub oo gaaraya 32 ayaa ahmiyadda waxaa la siin doonaa shaqaalaha caafimmaadka, dadka ka shaqeeya arrimaha bulshada iyo kuwa qaba xanuunada daran. Waxaa kale oo ay Britain sheegtay in dhawaan ay hirgelin doonaan xaruma kale oo gaaraya 49, 70 farmashiyo, kun xarumo caafimmaad iyo 250 isbitaal, kuwaas oo dhammaantood ay dadka ka qaadan doonaan tallaalka. Wasiirka koowaad ee Scotland, waxay sheegtay in inkabadan saddex meelood meel dadka ay da'doou ka sarreyso 80 ay qaateen wajiga koowaad ee tallaalka. Prof Van-Tam waxaa uu hoosta ka xariiqay baahida Britain ay u qabto ""in kiisaska hoos loo dhigo sida ugu dhakhsiyaha badan inta tallaalka la siinayo dadka nugul"". Sida laga ogaaday xogta dowladda, waxaa xaaladda aad u liidata ku sugan 4,076 oo qof, kuwaas oo isbitaalada Britain jiifa, ayna ku rakiban yihiin qalabka neefta dadka ka caawiya."	https://www.bbc.com/somali/55787415
health	Coronavirus: Tijaabada talaalka Covid-19 oo soo gaartay Kenya	"Mid ka mid ah xarumaha cilmibaarista caafimaadka ee ugu waaweyn dalka Kenya ayaa ku dhawaaqday inay gacan ka geysaneyso tijaabada tallaalka cusub ee ay Jaamacadda Oxford usoo saartay cudurka Covid-19. Magaalada Kilifi ee ku taalla gobolka Xeebta ee waddanka Kenya ayaa laga billaabi doonaa howlaha tijaabada tallaalka. Mas'uuliyiinta xaruntan oo lagu magacaabo Kemri-Wellcome trust ayaa sheegay inay ka shaqeynayaan diiwaan galinta 400 oo shaqaale caafimaad ah oo la filayo inay isu xilqaamaan ka qeyb qaadashada tijaabada. Howshan ayaa lagu tilmaamay mid qeyb ka ah dadaalka loogu jiro waxa loogu yeeray ""tallaal dadka oo dhan anfaca"". Guud ahaan dunida waxaa ka socda tartan ay cilmibaareyaasha iyo seynisyahannada ugu jiraan sidii dawo loogu heli lahaa cudurka safmarka ah ee faraha ba'an ku haya caalamka, ee Covid-19. Mid ka mid ah kooxaha hoggaaminaya howsha raadinta tallaalka wuxuu saldhiggooda yahay Jaamacadda Oxford ee dalka UK - halkaasoo ay ka wadaan tijaabada dawada xalka u noqon karta cudurka oo lagu magacaabay ChAdOx1 nCoV-19 - taasoo lagu tijaabinayo in ka badan kun qof oo ku sugan UK. Hadda waxaa dadaalka kusoo biiray cilmibaareyaasha Kenya. Afarta boqol ee qof ee tijaabada isu xilqaamaya ayaa laga doonayaa inay da'dooda ka sarreyso 18 sano, ayna yihiin shaqaale caafimaad oo rasmi ah, kuna sugan magaalo xeebeedka Kilifi. Waxaa jiray muran hareeyay fikradda ku saabsan in tallaalka cudurrada lagu tijaabiyo qaaradda Afrika, laakiin cilmibaareyaashu waxay sheegeen inay oggolaansho sharci ah raadin doonaan ka hor inta aysan tijaabada guda galin. Waxaa jira sheekooyin dhawr ah oo cabsi ah oo la xiriira in tijaabooyinka tallaalka fayraska korona lagu sameeyo dadka ku sugan Afrika. Si kastaba ha ahaatee, saynisyahannada ayaa sheegaya inay muhiim tahay in Afrikaanku ay ka qayb qaataan tijaabooyinkan, iyagoo ku doodaya inay xagal daacin karto dadaallada lagu doonayo in lagu helo tallaal ka shaqeeya guud ahaan aduunka - oo aan u gaar aheyn dalalka hodonka ah. Bishii Maarso, Tedros Adhanom Ghebreyesus, madaxa hay'adda caafimaadka aduunka (WHO), ayaa ku dhawaaqay ""Tallaal mideysan"" oo aduunku u helo balanqaadyada dawo loo helo Covid19, oo ah cudurka asiiba neefmareenka ee uu sababo fayraska Karona. Maaddaamma aan la helin  daawo ilaa iyo hadda, tallaal shaqeyn kara wuxuu door weyn ka qaadan lahaa ka hortagga iyo xakameynta cudurka,sida ay sheegtay WHO. Tallaalka habka difaaca jirka ee dadka wuxuu bari lahaa in uu la dagaalamo fayraska si uu uga hortago inay bukoodaan. Tallaalka Covid-19 wuxuu ogolaanayaa in xayiraadaha la qaado si nabadgalyo ah, isla markaana laga nasto nidaamka kala dheeraanshaha bulshada Illaa iyo hadda tijaabada hal tallaal ayaa ka bilowday Koonfur Afrika - mid kalena ogolaanshihiisa ayaa laga filayaa Kenya. Balse arintan waxaa hareeysay dood. Inkastoo doodda mucaaradka ku ah nooc kasta oo ka mid ah talaallada aysan aheyn wax cusub, doodda hadda ka taagan Afrika waxay ku saleysan tahay isir-kala sooc."	https://www.bbc.com/somali/52811824
health	Da'da dumarka ay ku dhalmo daayaan mala kordhin karaa?	"Waxaa aad loogu riyaaqay teknooloojiyadda casriga ah ee qaabilsan xallinta arrimaha taranka. Haweenka waxaa hadda suurogal ah in ay uur qaadaan ama ay dhalaanba iyaga oo dhaafay da'da dhalmada marka loo eego dumarkii hore, balse sidey macquul u tahay in teknooloojiyadda ay ka qeyb qaadato ilaalinta dhalmada? Dagan Wells, oo ah Barfasoor ka tirsan kulliyadda arrimaha taranka ee jaamacadda Oxford, ayaa sheegay in heerka dhalmada haweenka uu hoos u dhaco laga billaabo da'da 35, taasina ay tahay ""Mid kamid ah farqiyada ugu waaweyn ee u dhaxeeya ragga iyo dumarka, iyo sinnaan la'aan"". Sidoo kale, wuxuu hoos u dhac ku yimaadaa awoodda taranka ee ragga marka ay da' noqdaan balse hoos u dhacooda dhanka taranka wuxuu billowdaa xilli dambe marka loo barbardhigo haweenka. Taranka ragga wuxuu hoos u dhac ku yimaadaa laga billaabo da'da 40 ilaa 45 jir. Kumannaan sano oo lasoo dhaafay, haweenka waxay ahaayeen kuwo ku dhala 20 sano ama wixii ka yarba. Warbixin lasoo saaray sanadkii 2017-kii ayaa lagu sheegay in isku celcelis ahaan tirada haweenka ku nool dalalka la isku yiraahdo OECD ay ku dhalaan da'da 30. Warbixintu waxay muujineysaa in boqolkiiba 44 haweenka ku nool  England iyo Wales ay ku dhalaan da'daas halka Kuuriyada Koonfureed ay isku celcelis ahaan tirada haweenka ku nool halkaas ku dhalaan da'da 31. Muddo tobonaan sano ah, seynisyahannada waxay la xiriirinayeen hoos u dhaca ku yimaada dhalmada haweenka inay ugu wacan tahay tirada ugxaanta oo hoos u dhacda. Taasi waxay ka dhigan tahay in marka ay haweeneyda da' sii noqoneyso ay hoos u dhacayaan tirada ugxanteeda. Haweeneyda marka ay dhalataba waxay leedahay malyan ugxaan ah. Marka ay qaan gaarto waxaa u soo haraya 300,000 oo ugxaan ah. Marka ay gaarto 37 jir waxaa usoo hara 25,000 ugxaan ah, halka xilliga ay 51 jir yihiin ay lahaadaan 1,000 ugxaan ah, waxaana markaas fal-galid diyaar noqda 300 ilaa 400 ugxaan. Bil kasta hal ugxan ayaa ku dhaceysa ilmo galeenka ama diyaar u ah in ilmo ay ka sameysmaan, lamana oga sababta ka dambeys arrintaas, dhammaan ugxanta kalena wey dhimanayaan. Inta badan haweenka waxay caadada ugu dhacdaa da'da 9 ilaa 13 jir balse ilma galeenkooda masoo daayo wax ugxan ah kaddib hal sano ama labo sano marka uu ku dhaco dhiigga caadada ee ugu horreeya. Waxaa sidoo kale jiri kara caddeymo muujinaya in tirada ugxanta haweenka ay hoos u dhacdo marka ay gaaraan da'da 33. In ta badan dumarka waxay dhalmo daayaan siddeed sano ka hor xilliga dhalmo deyska haweenka. Waxaa lagu ogaan karaa tirada ugxanta in baaritaan lagu sameeyo heerka nooca hormoonada ee loo yaqaano AMH ee dhiigga. Hormoonnadan ayaa kaalin weyn ka ciyaara kobaca unugyada ugxanta taranka ee ka qeyb qaata sameynta ilmaha. Heerka hormoonnadan ee dhiigga ayaa hoos u dhaca marka uu is dhimo heerka taranka ee haweenka. Andrea Gorysekova, oo ka tirsan Isbitaalka  Mount Sinai ee dalka Canada, isla markaana qaabilsan arrimaha hooyada iyo dhallaanka, in muddo ahna baareysay sida looga hortagi karo hoos u dhaca ku yimaada heerka taranka ee haweenka oo ay sababto da'da, ayaa sheegtay in arrintaas ay sabab u tahay in haweenka ay la daalaa dhacayaan dhibaatooyin sida wewel iyo saameynta kiimikada ay ku reebto jirkooda. Inkasta oo ay adagtahay in la qiimeeyo tayada ugxanta, waxay warbixinta muujineysaa tayada hidde sidaha ee ku jirta ugxan kasta. Dagan Wells wuxuu sheegayaa in dhibaatooyinka ku habsada hidde sidaha ugxanta ay yihiin kuwo iska caadi ahbalse sidoo kale haweenka da'da yar ugxantooda ay lasoo darsaan dhibaatooyin dhanka hidde sidaha ah, inkastoo dhibaatadaas ay yar tahay isla markaana ay sare u kici karto marka uu qofka da' noqdo. Wells wuxuu sidoo kale sheegay in inta badan haweenka ay lumiyaan awoodda dhalmada marka ay gaaraan 45 jir, markaasoo ah sanado ka hor xilligga dhalmo baxa haweenka. Daraasado qaar waxay muujinayaan in tayada shahwada ragga ay hoos u dhac billowdo marka ay sii weynaanayaan laga billaabo da'da labaatameeyada. Daraasadda ayaa sidoo kale muujineysa in boqolkiiba 0.7 xawaaraha shahwada ragga ay ku gaari karto jirka ay hoos u dhacdo sanad kasta. ""Ugxanta waa unugyo gaar ah oo ay ku jiraan maaddooyin gaar ah,"" ayuu yiri Wells. ""Ugxanta waxay leedahay awood ay hakad ku geliso kobaceeda, muddo sanado ah ayayna shaqada joojin kartaa iyo sidoo kale inta uu kasoo deynayo ilmo galeenka xilligga u diyaargarowga uurka, Daraasadda uu sameeyay Wells waxay dhanka kale sheegeysa in awoodda ugxanta ay cunug ku noqon karto ay ku xiran tahay awoodda ah inay xajisan karto hidde sidaheeda xilliga ugxanta ay ku jirto shaqo ka fariisad. Andrea Gorysekova, oo ka tirsan Isbitaalka  Mount Sinai ee dalka Canada, waxay sheegeysa in tayada ugxanta ay ku xiran tahay deegaanka iyo xaaladda caafimaad ee haweenka xilliga kobaca ugxanta, sidoo kale welwelka iyo kIimikada ayaa saameyn ku yeelan karta ugxanta. Dhibatooyinka lasoo darso haweenka marka ay da' noqdaan oo kaliya ma ahan in saameyn ay ku yeelato dhalmada, balse waxaa lasoo dersaa caafimaad darro xilliga ay uurka leeyihiin ama ay dhalayaanba. Daraasad laga sameeyay Mareykanka ayaa muujineysa in haweenka da'doodu ka sarreyso 40 ay la daalaa dhacayaan caafimaad darro marka ay uurka yihiin sida xanuunnada sokorta iyo dhiig karka. Haweenka 40 jirka ah ee dhala canugooda ugu horreeya, waxay boqolkiiba 50 halis ugu jiraan inay dhalaan canug xilliggiisa kasoo hormara, oo xaalaad caafimaad darro ah ku dhasha. Waxaa hadda si xowli ah u socda dadaallo la doonayo in wax looga qabto da'da dhalmo deyska haweenka oo la isku dayayo in la kordhiyo, tusaale ahaan, haweeney 74 jir ah oo u dhalatay Hindiya ayaa dhashay labo canug oo mataano ah kaddib markii muddo 57 sano ah ay qalliin mareysay si wax looga qabto dhibaatada heysatay. Haweeneydan, oo saddex sano ka hor ilmaha dhashay, labo jeer ayaa lagu guuldareystay in xaaladdeeda wax laga qabto. Horumarrada laga gaaray daweynta taranka tobonaankii sano ee lasoo dhaafay waxay ka qeyb qaateen sare u qaadidda badqabka, guulaha la gaaray iyo qiimaha jaban ee ku saabsan teknooloojiyadda qaabilsan taranka. Sanadkii 2014-kii, waxaa soo baxay boqolkiiba 9 hooyooyinka markii ugu horreysay dhala ilmo iyaga oo 35 jir ah balse haatan ku dhawaad 230 carruur ah ayaa waxaa sanadkii  dhalaa hooyooyin ka sarreeyo da'da 50. Balse isticmaalka teknooloojiyaddan waxay ku xiran tahay da'da ugxanta, waxaana la isticmaali karaa ugxanta uu qof kale kuugu deeqay. Inta badan xarumaha caafimaadka waxay u oggolaadaan haweenka in ugxantooda ay ku keydiyaan qaboojiye tan iyo inta ay diyaar ka noqoneyso."	https://www.bbc.com/somali/war-54085152
health	Coronavirus: Dawada been abuurka ah ee Covid-19 ee dukaamada qaar ee London lagu iibiyo	"Daawo lagu sheegay kor u qaadaha habdhiska difaaca aadamaha ayaa lagu iibinayaa qaar ka mid ah dukaamada London, sida baadhitaanka BBC-da  lagu ogaaday. Daawada loo yaqaan 'Coronil', ee ka timaadda geedaha lagana keeno Hindiya, ayaa laga helay iyada oo lagu iibinayo dukaamo ku yaal aagagga ay u badan yihiin Aasiyaanku ee ku baahsan caasimadda. Soosaarayaasha Patanjali Ayurved waxay sheeganayaan in kiniinkani ay ka hortagaan ""infekshinka saameeya neef mareenka"". Tijaabooyin loo qaaday BBC-da ayaa muujinaya in kaniiniyadu aysan wax difaac ah ka geysanayn coronavirus. Tijaabo shaybaar oo dawada ah oo ay u sameysay jaamacada Birmingham warbaahinta BBC ayaa muujisay kaniiniyada in ay ku jiraan maaddooyin ku saleysan dhir oo aan difaaci karin Covid-19. Dr Maitreyi Shivkumar oo ah khabiir ku takhasusay cilmiga fayraska ayaa sheegay in fikirka ah ""kor u qaadida"" difaaca uusan macno samaynaynin marka la eego daaweynta coronavirus. ""Waxaa jira waxyaabo badan oo oo aan macno lahayn oo ku saabsan sida habka difaaca jidhkeennu uga jawaabo fayraska. Xitaa ma ogin in kordhinta difaaca jidhka ay caawiso,"" ayay tiri. Ma cadda waxa Coronil uu isku dayayo inuu ku sameeyo nidaamka difaaca jirka. Shuruucda xayeysiinta ee UK ayaa mamnuucaya tixraacyada 'Covid-19' iyo 'kor u qaadista difaaca jirka'. Sheegashooyinka kuwan la midka ah ayaa laga oggol yahay Hindiya, halkaas oo Patanjali Ayurved uu ku leeyahay taageerayaal badan. Hal dukaan oo ku yaal Wembley ayaa uu ku xayeysiiya Coronil inuu yahay ""kordhiyaha habdhiska difaaca jidhka"" dukaankooda iyo degelkoodaba. BBC waxay heshay ugu yaraan afar dukaanno kale oo kaniinigan iibiya, iyagoo ku andacoonaya inay daweeyaan Covid-19. Mid ka mid ah macaamiisha ayaa u sheegay BBC: ""Waxaan u qaatay sababta oo ah waxaan ahay 78. ""Haddii aan u baxo dukaameysiga waxaan ka qaadi karaa qof kasta coronavirus. Taasi waa sababta aan u qaato… inaan naftayda u ilaaliyo."" Ma jiraan sheegashooyin caafimaad oo la oggol yahay oo ka jiri kara Boqortooyada Midowday (UK) in walax kasta ay ""kor u qaadi karto"" difaac, sida ay sheegtay Hay'adda Heerarka Xayeysiinta (ASA). Ka hortagga, daaweynta ama yareynta calaamadaha coronavirus lama sameyn karo wax khuseeya iyadoon  liisan laga haysan Hay'adda sharciyadaas u qaabbilsan dalkan (MHRA) ee dawooyinka iyo caafimaadka. MHRA, oo aan ansixin Coronil in la isticmaalo, waxay tiri: ""Tallaabo ku habboon ayaa laga qaadi doonaa meesha wax soo saar dawo oo aan loo oggoleyn lagu bixiyo ama lagu iibiyo suuqa UK."" Aasaasihii Patanjali Ayurved Baba Ramdev ayaa bishii Juun sheegtay in Coronil uu daweeyey bukaannada Covid-19. ""Daawadayadu waxay keentay in 69% bukaanada loo yaqaan in ay qabaan 'coronavirus ay tijaabiyaan saddex maalmood ka dib waxay caafimaadi doonaan 100% Dowlada India ayaa sheegtay in Patanjali Ayurved uu suuq geyn karo coronil-ka si uu u xoojiyo xasaanadda laakiin uusan daawo u aheyn. Patanjali Ayurved ayaa hada ka noqday sheegashadiisa ah in Coronil ay daawo u tahay Covid-19. Sida laga soo xigtay Full Fact, oo ah hay'ad madax-bannaan ayaa sheegtay, ""macluumaad khaldan oo sidan oo kale ah ayaa waxyeello u geysan kara caafimaadka iyo dhaqaalaha dadka"". Abbas Panjwani, oo ah cilmi baare ka tirsan shirkadda Full Fact, ayaa yiri: ""Inta lagu jiro aafada, waa wax dabiici ah oo malaha la fahmi karo in dadku jawaabo raadsadaan."""	https://www.bbc.com/somali/war-55407720
health	"Islii iyo corona fayras: ""Islii keligeed ma ahan suuqyada dadka ku badan yihiin, go'aankanna waa eex"""	"Xildhibaanka kamukunji ee Xaafadda islii ka tirsan tahay Yusuf Xasan ayaa si adag uga jawaabay go'aanka maanta ee dowladda Kenya. Wuxuu ku tilmaamay eex inuu yahay go'aankaas. ""Kumannaan qof oo kale ayaa halkaas u shaqo taga ama ka dukaameysta. Wasiirka Caafimadka ee dalka Kenya ayaa xayiraad guud ku soo rogay xaafadda Islii ee magaalada Nairobi iyo qayb ka mid ah magaalada Mombasa. Labadaas goobood ayaa laga helay kiisas badan oo cudurka Coronavirus ah. Yuusuf Xasan, oo ah xildhibaanka degmada Kamukunji oo ay ka tirsan tahay xaafadda islii oo go'aanka diidan."	https://www.bbc.com/somali/war-52559719
health	Coronavirus: Maxay tahay faa'idada adduunka uu ka dhaxlay?	"Heerka wasakheynta hawada ayaa hoos u dhacday guud ahaan caalamka tan iyo markii uu dunida ku faafay xanuunka corona. Isbadelkan ayaa la sheegay in aad looga dareemay dalal ay ka mid yihiin Shiinaha iyo Talyaaniga oo uu aad u saameeyay fayraska corona. Cilmibaareyaal ku sugan Mareykanka ayaa BBC-da u sheegay in qaaca hawada ku baxa ee laga sii daayo gadiidka kala duwan iyo warshadaha uu hoos u dhacay boqolkiiba konton. Arrintan ayaa loo sababeynayaa tallaabooyinka ay qaadeen dalal dhowr ah oo ay kaga hortagayeen faafidda coronavirus. Waxaa bandow lagu soo rogay dalal badan oo caalamka ah oo uu ka dilaacay xanuunka, waxaana taasi ay keentay in dadka aysan kaxeynin baabuurta oo qaaca ay sii deyn jireen uu yaraaday, waxaana albaabada la isugu dhufto warshado badan oo caalamka kuwaas oo uumiga ay hawada kusii deyn jireen ay aad u yaraatay, maadaama aysan dad badan shaqo tagin. Sidoo kale shirkado badan oo ah kuwa duulimaadyada ayaa hakiyay duulimaadyadii ay sameyn jireen, waxaana taasi ay yareysay wasakheynta ay diyaaradahaas hawada ku sameyn jireen. Sida ay qortay jariiradda arrimaha cimilada ee Carbon brief, waxaa dunida oo dhan laga dareemay  hoos u dhac dhanka tamarta ah oo gaaraya boqolkiiba 25, taas oo ka dhigan in gaadiidka kala duwan sida baabuurta, maraakiibta, warshadaha, diyaaradaha iyo tareennada aysan shaqeynin coronavirus awgii. Dalalka Shiinaha iyo Talyaaniga ayaa ah wadamada ugu badan ee laga dareemay hoos u dhaca waxyaabaha wasakheeya hawada, maadaama labadaasi ay yihiin kuwa uu aadka u saameeyay fayraska corona, ayna gaartay in bandow lagu soo rogo. Warshado badan oo ku yaalay gobolka Hubei ee dalka Shiinaha ayaa la xiray, waxaana taasi ay keentay in uu aad u yaraado qiiqa wasaqeysan ee ay kusii deyn jireen hawada. Waxaa sidoo kale sare u kacay helitaanka ""hawa tayo leh"" ee dalka Shiinaha, oo ay dadku ku noolaan karaan, waxaana ku darsamay 21.5 boqolkiiba, taas oo ka duwan heerkii ay joogtay sanadkii hore. Sidoo kale sawiro dayax gacmeed lagu qaaday oo ay soo bandhigeen hey'adaha saadaasha hawada ee Mareykanka iyo Yurub ayaa muujinaya in hoos u dhac aad u badan uu ku yimid uumiga ka baxa gaadiidka iyo warshadaha dalka Shiinaha iyo dalal kale oo badan. ""Waa markii iigu horeysay oo aan arko hoos u dhac intan la eg,"" ayuu yiri Fei Liu oo ah cilmi-baare katirsan hey'adda NASA ee dalka Mareykanka. Wargeyska The Financial Times ayaa sidoo kale kusoo warramay in diyaarado gaaraya 80 kun ay joojiyeen duulimaadyadii ay sameyn jireen, oo micnaheedu tahay in qaacii ay hawada kusii deyn jireen uu meesha ka baxay. Diyaaradaha caalamiga ah ee joojiyay duullimaadyada waxaa ka mid ah, Emirates, Delta, Qantas, Lufthansa iyo kuwa kale oo badan oo yareeyay safarada sida KQ, British Airway iyo kuwo kale. Inkastoo aanan marnaba la inkiri karin saameynta dhaqaale, midda caafimmaad ee uu xanuunka ku reebay dunida, haddana waxaa muuqata in tallaabooyinkii la qaaday ee la doonayay in looga hortago xanuunka ay ka dhasheen faaidooyin aanan marnaba lagu fikirin, sanadihii dambena ay adkeyd in la arko. Waxaa sanadihii dambe aad isu soo tarayay walaaca laga muujinaya isbadelka cimilada oo khubarada arrimaha deegaanka ay sheegeen in haddii aanan wax laga qabanin saameynta ka dhalata la dareemi doonaa. Dad badan oo u dhaqdhaqaaqa arrimaha deegaanka ayaa aaminsan in loo baahan yahay in sida dadka bani'aadamka ay uga taxadareen noolashooda iyo caafimmaadkooda  si lamid ah loogu baahan yahay in loo ilaaliyo cimmilada, waxna laga qabto isbadelka cimilada."	https://www.bbc.com/somali/52015234
health	Coronavirus: Xayiraaddii socdaalka ee uu Mareykanku ku soo rogay 26 dal oo Yurub ah oo dhaqangashay	"Madaxweynaha Mareykanka Donald Turmp ayaa xayiraaddii socdaalka aheyd ee uu ku soo rogay 26 dal oo Yurub ah waxa ay ka dhaqangashay waddanka Mareykanka, arrintaas oo qeyb ka ah qorshe ka hortag ah oo lagu xakamaynayo dhibaatada cudurka coronavirus. Xayiraaddaas waxa ay saameynaysaa dalalka xubnaha ka ah aagga Schengen waxaanse ku jirin UK, Jamhuuriyadda Ireland iyo muwaadiniinta Mareykanka ee dalkooda ku laabanaya. Mr Trump ayaa sidoo kale ku dhawaaqay xaalad qaran oo degdeg ah, waxa uuna fasaxay ilaa 50 bilyan oo doolar oo gargaar ah. Ku dhawaad 2,000 oo kiis oo caabuqa Covid-19 ayaa laga helay gudaha Mareykanka halka dhimashaduna ay marayso 43. Maamulka Mr Trump ayaa waxa uu wajahay dhaleecayn ku aaddan sida uu ugu guuldarraystay inuu dadka Mareykanka siiyo baaritaan baahsan oo coronavirus ah. Wararka kale ee maanta ku soo kordhay xogta Coronavirus: Dhanka kale, Washington ayaa Jimcihii waxa ay u yeertay safiirka Shiinaha si ay uga cabato hadal ka soo yeeray diblumaasi Shiinees ah oo sheegay in milateriga Mareykanka ay suuragal tahay inuu cudurka Coronavirus uu soo galiyay waddanka Shiinaha. Coronavirus ayaa waxa uu ka soo bilowday gobolka Hubei ee waddanka Shiinaha dabayaaqadii sanadkii hore. Hasayeeshee heerka maalintii ee dadka cusub ee uu cudurkaasi ku dhaco ayaa hoos u dhacaysay gudaha Shiinaha, taas oo Yurub ka dhigtay ""udub dhexeedka"" cudurkan safmarka ah. Talyaaniga ayaa Jimcihii waxa uu diiwaangeliyay maalintii ugu dhimashada badnayd oo tirada dhimashada waxa ay gaartay - 250 qof oo 24 saacadood naftoodii waayay, taas oo tirada dhimashada ka dhigaysa 1,266, halka 17,660 ay cudurkaasi la ildaran yihiin. Si si wanaagsan cudurkaasi caalamka loogaga falceliyo ayaa hogaamiyayaasha dalalka ugu qanisan dunida ee G7 waxa ay Isniinta yeelan doonaan shir muuqaal ah oo dhibaatada looga hadlaayo. Mareykanku waxa uu xayiraadda ku soo rogay 26 dal oo Schengen ah waxa ayna socon doontaa muddo 30 maalmood ah - oo kala ah 22 dal oo Midowga Yurub xubno ka ah iyo afar aan xubno ahayn. Dalalkuna waxa ay kala yihiin Austria, Belgium, Czech Republic, Denmark, Estonia, Finland, France, Germany, Greece, Hungary, Iceland, Italy, Latvia, Liechtenstein, Lithuania, Luxembourg, Malta, Netherlands, Norway, Poland, Portugal, Slovakia, Slovenia, Spain, Sweden iyo Switzerland. Mr Trump ayaa sheegay in UK aanay ku jirin xayiraadda hasayeeshee waxaa suuragal ah in go'aankaas dib loo eego sababtoo ah tirada kiisaska cudurkaas ayaa ""aad sare ugu kacay 24-kii saacadood ee ugu dambeeyay"". Xayiraadda socdaalka ee Mareykanku uu soo rogay ayaa waxaa loogala horyimid caro iyo jahawareer, iyadoo hogaamiyayaasha Midowga Yurub ay Madaxweyne Trump u eedeeyeen inuu go'aan iska gaaray ""iyadoo uusan wax wadatashi ah samayn""."	https://www.bbc.com/somali/war-51886186
health	Corona Fayras; Maxaa ka jira in dhimasho uusan sababin Corona Fayras ay aad ugu badatay Nigeria?	"Dowladda Nigeria ayaa baaritaan ku sameysay caabasho ay shacabka soo gudbiyeen oo ku saabsan dhimasho aad ugu badatay dalkaas, taasoo la sheegayo inuusan sabab u ahayn Corona Fayras. Arrintan ayaa laga soo tabiyay gobolka ku yaalla waqooyiga dalkaas ee Jigawa. Dowladda gobolkaas ayaa khubaro caafimaad oo ka kooban shan dhakhtar u dirtay halkaas si ay xog uga soo gudbiyaan ka hor inta uusan dhammaanin isbuucan. Warbixin ay guddigaas soo saareen maanta ayey ku sheegeen inay wax caddeyn ah u waayeen sare u kac ku yimid tirada dhimashada ee gobolka Jigawa, sidaas awgeedna aysan taageeri karin sheegashada ka timid dhinaca shacabka. Khubaradan ayaa baaritaan u kuurgalid ah kasoo sameeyay magaalada Hadeja. Madaxa kooxda baaritaanka sameysay ayaa sheegay in 92 ruux ay ku geeriyoodeen siddeed maalmood gudahood, taasoo qeyrul caadi ah. Natiijada baaritaanka ayaan meesha looga saarin in dhimashada uu sabab u yahay xanuunka Corona Fayras, maadaama aad dadkaas badankood baaritaan lagu sameynin. Dadka deegaanka ayaa si weyn uga cawday xaddiga dhimashada oo aad sare ugu kacay xaafadaha qaar. Dhakhaatiirta ku sugan Jigawa ayaa markii hore sheegay in dadka intooda badan ay halkaas ugu dhintaan xanuunnada kala ah neefta, sokorowga iyo dhiig-karka. Kooxda baaritaanka loo diray, oo uu ka mid ahaa wakiil ka socda Hay'adda Caafimaadka Adduunka ee WHO ayaa waxay diiradda saarayeen inay ogaadaan waxa keenayay dhimashada iyo inuu Corona Fayras sabab u yahay. Guddoomiyaha ururka dhakhaatiirta ee Jigawa, Nura Basirka, ayaa sheegay inuu walaac soo food saaray kaddib markii 16 ka mid ah dhakhaatiirta gobolka uu soo ritay Corona Fayras, sidaas darteedna uu dhammaan xubnaha ururka ku amray inay cudurka iska baaraan. Ilaa hadda gobolkaas waxaa si rasmi ah looga soo tabiyay 39 kiis oo corona ah iyo hal dhimasho oo ka timid xanuunkaas. Guud ahaan Nigeria waxaa laga helay 3,000 oo kiis, tirada ugu badanna waxaa heysata magaalada Lagos. Dowladda Nigeria dabcisay xayiraaddii ay kusoo rogtay magaalooyinka waaweyn ee waddanka, taasoo horseedday in dib loo billaabo dhaqdhaqaaqyadii ganacsiga dalka ugu dhaqaalaha badan qaaradda Afrika. Hase ahaatee ururka dhakhaatiirta ayaa tallaabada dowladda ku qeexay ""mid aan laga fiirsanin"". Magaalada ganacsiga hoyga u ah ee Lagos, waxaa laga dareemayaa in saxmadda gaadiidka aysan badneyn, taasoo muujineysa in dad badan ay wali guryaha isku celinayaan. Isbuucii lasoo dhaafay, madaxweyne Muhammadu Buhari ayaa sheegay in go'aannada xayiraadda ay sababeen ""hoos u dhac dhaqaale oo baaxad leh"". Xayiraadda Nigeria ayaa lagu dhawaaqay shan isbuuc ka hor, iyadoo ujeeddadu ahayd si cudurka loo xakameeyo."	https://www.bbc.com/somali/war-52578380
health	Covid: Wax ka ogow sababta ay u yaraadeen carruurtii ku dhalan jirtay Mareykanka iyo Yurub	"Si guud waxaa loogu maleynayay in xayiraadda lagu xakameynayo fayraska corona ay fursad u noqoneysay qoysaska guryaha wada jooga, sidaas darteedna ay kordhi karto tirada carruurta dhalaneysa, laakiin xaaladdu waxay noqotay si lama filaan ah. Arrintu ma aysan noqonin carruur badatay balse waxayba noqotay carruur yaraatay. Cilmi baaris la sameeyay ayaa muujisay in dalka Mareykanka uu wajahayo hoos u dhicii ugu weynaa ee ku imaada tirada carruurta dhalaneysa qarnigan, meelo ka mid ah qaaradda Yurubna hoos u dhaca intaas wuuba kasii daran yahay. Markii Frederike ay iyada iyo waalidiinteeda u guureen si ay u xannaaneeyaan qof waayeel ah oo qaraabadooda ah billowgii safmarka, waxay moodeysay inay heli doonto fursad dahabi ah oo ay qoyskeeda la qaadato. Laakiin dhowr bilood kaddib, haweeneydan 33 jirka ah ee u dhalatay dalka Jarmalka waxay billowday inay walwal dareento. Frederike waa iskaabulo waxayna ogaatay in cudurka safmarka ah uu ka hor istaagay fursad ay kula kulmi lahayd qofkii ay nololsha la wadaagi lahayd. ""Waqtiga waa mid qaali ah runtii hadda, nolosheydana hakad ayey gashay,"" ayay tidhi. Waxay isku dayday inay internet-ka wax ka shukaansato, laakiin in bannaanka loo soo baxo xilliga qaboobaha ah waxba kuma soo kordhineyso dadka is calmada. Hadda, wali waxay ka fikireysaa nolosheeda iyo goorta ay fursad u heli doonto inay lamaane yeelato: ""Marka ay dhibaatadan dhammaato waxay noqoneysaa xilli aan dhalmo daayay. ""Guriga ayaan iska joogaa sannadihii aan carruur dhali lahaa."" Dadka daraaseeya kobaca bulshada, kuma cusba arrinta ku saabsan tirada carruurta ee hoos u dhacday. ""Marka aan arkay sida uu xaaladda u xumeeyay cudurka safmarka ah, layaab iguma noqonin,"" ayuu yidhi Philip N. Cohen, oo ah barfasoor wax ka dhiga Jaamacadda Maryland ee dalka Mareykanka. ""Laakiin wali waxaa layaab ah in la arko arrin noocan ah oo si run ah u dhaceysa."" Bishii June ee sanadkii lasoo dhaafay, aqoonyahannada dhaqaalaha ee macadka Brookings ee dalka Mareykanka waxay qiyaaseen in tirada carruurta ku dhalaneysa Mareykanka ay hoos u dhici doonto 300,000 ilaa nus malyan. Isla xilligaas, daraasad kormeer ah oo lagu sameeyay qorsheyaasha dhalmada ee qaaradda Yurub ayaa muujisay in dadka ku nool dalalka Jarmalka iyo Faransiiska ee qorsheeyay in ay carruur dhalaan sanadka 2020-ka ay qorshahooda dib u dhigeen. Waddanka Talyaanigana, 37% ka mid ah dadka waxay sheegeen in ay baajiyeen hamigoodii ku aaddanaa inay carruur dhalaan. Xarunta xakameynta cudurrada ee Mareykanka (CDC) ayaa soo saratay warbixin ay ku bidhaamisay in 8% ay hoos u dhacday tirada carruurta cusub bishii December ee sanadkii lasoo dhaafay. Xog goor hore laga shaaciyay Talyaaniga ayaa muujisay in billowgii sanadka ay carruurta soo kordheysa hoos u dhaceen 21.6% . Sidoo kale waddanka Spain ayaa soo tabiyay hoos u dhacii ugu weynaa tan iyo markii tirinta la billaabay - kaasoo ah 20%. Markii 9 bilood laga joogay xilligii uu soo billowday fayraska corona, dalalka Faransiiska, Kuuriya, Taiwan, Estonia, Latvia iyo Lithuania ayaa dhammaantood soo tabiyay in tiradii carruurta ee dhalan jirtay bil kasta marka la eego bilihii December iyo January ahaayeen kuwii ugu ilmo yaraa muddo 20 sano ah gudahood. Joshua Wilde iyo kooxdiisa oo ka howl gala macadka cilmi baarista ee Max Planck ee dalka Jarmalka ayaa horay u saadaaliyay hoos u dhaca tirada carruurta - waxayna sheegeen in waddanka Mareykanka ay saameyntan kasii jiri karto ilaa dhowr bilood oo kale. Waxay eegeen tirada dadka Google ka raadinaya xogta ku saabsan uurka iyo xanuunnada la xiriira, kuwaasoo aad u yar xilligan. Waxaa hoos u dhacday tirada dadka raadiya magaca qalabka uurka lagu baaro, kuwaasoo markii hore badnaan jiray. Bishii October waxay saadaaliyeen in marka la gaaro February ay dhalashada hoos u dhici doonto ilaa 15.2%. Hadda waxay dareemayaan in hoos u dhacaas uu sii socon karo ilaa bisha August ee sanadkan. Waxay noqon doontaa tii ugu xumeyd ee Mareykanka soo marta muddo hal qarni ah, oo xitaa ka badan dhalashadii carruurta ee hoos u dhacday sanadkii 2008 markii dhaqaalaha uu hoos u dhacay iyo sanadkii 1929-kii oo uu jiray walwal xoog leh. Hase yeeshee adduunka oo dhan kama jiro walwalka ku aaddan in carruurta dhalaneysa ay yaraadaan. Hay'adda arrimaha taranka u qaabilsan Qaramada Midoobay ayaa dhawaan sheegtay in cudurka safmarka ah uu sababay in ku dhawaad 12 milyan oo haween ah oo ku kala sugan 115 waddan aysan heli karin dawooyinka loo adeegsado kala korinta ubadka, taasina ay horseedi karto in 1.4 milyan oo dumar ah ay yeeshaan uur aysan ku talo galin. Dalka Indonesiya oo kaliya, dowladda ayaa saadaalisay in nus malyan carruur ah ay u dhalan doonaan cudurka safmarka ah awgiis. Inta lagu guda jiray xayiraadaha dhaqdhaqaaqa, waxay dowladda Indonesia howl-galisay gawaari makarafoonno cod dheer ku xiran yihiin oo aabeyaasha loogu wacyigalinayo in ay is xakameeyaan, si aysan haweenkeedu uur u yeelanin. ""Aabbeyaal, fadlan is xakameeya,"" ayaa lagu dhahayay farriintaas. ""Waad sameyn kartaan galmo. Waad is guursan kartaan. Laakiin uur ha yeelanina."" Haddaba maxay tahay sababta Mareykanka iyo Yurub ay uga yaraadeen carruurta dhalanaya? Mid ka mid ah arrimaha la aaminsan yahay waa in ay yaraadeen dadka kulmaya ee gogosha wadaayaga."	https://www.bbc.com/somali/war-56436650
health	Coronavirus: WHO oo joojisay tijaabinta dawada hydroxychloroquine-ka	Hay'adda Caafimaadka Adduunka ee WHO ayaa sheegtay tijaabooyinka lagu waday dawada malaariyada ee hydroxychloroquine in lagu daweyn karo Coronavirus iyo inkale si ku meel gaar ah in loo joojiyey sababa la xiriira badqabka dawadaasi awgeed. Hay'adda WHO waxay Isniinti sheegtay waddama dhowr ah iney tijaabooyinki ay wadeen 'si ku meel gaar ahna' loo joojiyey. Go'aanka WHO ayaa imanaya kaddib marki daraasad dhawaan la sameeyey ay ku talabixisay dawadaasi iney khatar dhimasho ku sii kordhinesyo bukaannada uu soo ritay Covid-19. Madaxweyne Donald Trump ayaa isna sheegay inuu dawada uu isticmaalay si uu uga hortago faayraska corona. Madaxweynaha Mareykanka ayaa marar badan ka dhawaajiyey dawada looga hortago cudurka malaariyada in cudurka Corona lagu daweyn karo, balse talooyinka iyo digniinaha ay soo jeedinayaan khubarada caafimaadka waxay ku sheegeen daawadaasi iney khatar dhinaca wadnaha ay keeneyso. Toddobaadki hore wargeyska arrimaha caafimaadka ka faallooda waxaa lagu daabacay maqaal lagu sheegay Lancet iney sheegtay dawada hydroxychloroquine iney wax faa'ida ah u leheen in loo isticmaalo daweynta coronavirus, balse dawadaasi bukaannada coronavirus ay ku keeni karto dhimasho tira badan. Dawada hydroxychloroquine waxay ku habboon tahay in loo isticmaalo malaariyada iyo xanuunnada isgooysyada jirka ku dhaca balse ilaa iyo hadda ma jirto daraasad caddeysay in Covid-19 lagu daweyn karo. Hay'adda caafimaadka adduunka ee WHO oo hoggaamineyso baaritaanna kala duwan oo lagu baadi goobayo dawo lagu daweeyo cudurka Covid-19 ayaa horay welwel uga muujisay shaqsiyaadka sheegay iney isku daweeyeen iyo dalalka ku dhawaaqay in dawadaasi loo adeegsado in lagu daweeyo coronavirus. Daraasadda ay sameysay Lancet waxaa laga qayb geliyey 96,000 oo bukaannada Karona, 15,000 oo bukaannadaasi ka mid ahna waxaa la siiyey dawada hydroxychloroquine- ka keligeed ama loo raaciyey dawada antibiotic. Waxayna daraasaddu sheegtay natiijada soo baxday iney noqotay in bukaannada dawadaasi lagu tijaabiyey ee isbitaallada yaalla ay qarka u saarmeen geeri, qaarkoodna ay dhibaatooyin dhinaca wadnaha ah ay la kulmeen. Bukaannada cudurka qaba ee dawada lagu tijaabiyey ayaa waxaa la siiyey 18%hydroxychloroquine- ka , 16.4% chloroquine- ka, 9% kooxda xakameynta cudurkana.  Bukaannada lagu tijaabiyey dawooyinka hydroxychloroquine ama chloroquine oo weliba loo raaciyey dawada atibiotic waxay khatar aad u weyn u galeen dhimasho. Waxayna khubarada daraasadda sameysay ay ka digeen dawada hydroxychloroquine-ka in loo isticmaalo tijaabo ka baxsan goobaha caafimaadka ee ay daraasaddu ka socotay. Waxayna khubarada daraassadda sameysay ay sheegeen natiijada tijaabadaasi daraasadda lagu sameeyey inaan weli la ansixinin.	https://www.bbc.com/somali/war-52803630
health	Sidey dalalka Afrika u wadaan baaritaanka Covid-19?	"Baaritaanka cudurka ayaa waxa uu dowr muhiim ah ka ciyaaraa jawaabta laga bixinaayo coronavirus, taas oo gacan inaga siinaysa inaynu fahanno heerka faafitaanka ee cudurka. Xarunta Afrika ee ka hortagga iyo kontoroolidda cudurrada, oo xiriirinaysay dedaallada loogaga jawaabayo cudurka ee qaaradda oo dhan, ayaa waxa ay sheegaysaa in farqi wayn uu u dhaxeeyo heerarka baaritaanka ee qaramada kala duwan ee qaaradda. Marka waa kuwama dalalka guusha ka gaaray baaritaanka, waase kuwee kuwa laga tegay? Qaar ka mid ah dalalka ugu baaxadda yar Afrika ayaa waxa ay horumar wayn ka gaareen heerarka baaritaanka iyagoo qaaday wax ka badan dalalka waa weyn ee ay dariska yihiin. Mauritius iyo Jabuuti, tusaale ahaan, waxa ay heer sare ka gaareen baaritaanka. Ghana ayaa sidoo kale lagu amaanay heerka baaritaanka, kaas oo xukuumaddu ay sheegtay inuu gacan ka gaysanayo in la xakameeyo faafitaanka fayraska markii xayiraadaha la qaado. Koonfur Afrika ayaa sidoo kale qaadday talaabooyin adag oo ah istaraatiijiyad lagu baarayo cudurka, waxaana ilaa hadda u suuragashay inay qaado in ka badan 200,000 oo baaritaan. Tiradaasi waxa ay wax badan ka yar tahay baaritaannada ay sameeyeen dalalka Kuuriyada Koonfureed, Talyaaniga iyo Jarmalka. Sikastaba xaalku ha ahaadee, dalalkaasi ayaa waxa ay wax badan ka horreeyaan dalal badan oo ay ku jiraan UK iyo Mareykanka kuwaas oo ay baaritaannadoodu ay gaabis ahaayeen. Waxaa jira walaac ah in dalka Nigeria ee ugu dadka badan qaaradda Afrika, uusan sameyn baaritaanno ku filan, walow dowladdu ay ku adkaysanayso inay diiradda saarayso xaaladaha la ogaaday ee cudurka. Weriyaha BBCda uga soo warrama waddanka Nigeria Chi Chi Izundu ayaa waxa uu sheegayaa in mas'uuliyiintu ay kordhinayaan baaritaanka. ""Ujeedku waxa uu yahay in maalintiiba la baaro 5,000 oo qof - hasayeeshee lama baaro xitaa 1,000 qof."" Waxaa muhiim ah in la xuso inay jiraan dalal badan oo ku yaal qaaradan kuwaas oo aanan la heli karin xogtooda baaritaanka, sida dalalka Eritrea iyo Aljeeriya. Qaarkood maba lahan awoodda baaritaanka, halka ay jiraan kuwo sababo jira awgeed aanan xogta ku bixinayn. Tusaale ahaan, Madaxweynaha Tanzania, Magufuli, ayaa sheegay in xogta oo la shaaciyo ay cabsi abuurayso. Dalkiisa ayaa waxa uu bixiyaa xog aan israacraacayn, oo mararka qaarkoodna wax ay shaaciyaan uun tirada dadka xanuunkaasi ka bogsootay. In la helo qalabka baaritaanka ayaa waxa ay noqon kartaa mid adag, maadaama dalalka Afrika aanay iyagu soo saaran qalabkaasi iyo baratanka loogu jiro saadka kooban ee caalamka oo dhan ka dhaxeeya. John Nkengasong oo ka tirsan Xarunta Afrika ee ka hortagga iyo kontoroolidda cudurrada, ayaa sheegaya in ""burburka ku yimid iskaashigii caalamiga ahaa iyo guuldarrada soo wajahday midnimadii caalamka ay Afrika ka riixday suuqa daweynta"". Waxa uu sheegay in dalalka Afrika ay suuragal tahay inay haystaan dhaqaalihii, hasayeeshee ""markii 70 dal ay xayiraad ku soo rogaan in qalabka dawooyinka aanan dalka laga saari karin"" taas waxa ay adkaysay in la soo iibsado agabka asaasiga ah ee loo baahanyahay. Waxaa kale oo jirta caqabad kale oo hortaagan in la kordhiyo baaritaanka, oo ay ka mid tahay tallaabooyinka xayiraadaha lagu xaddidayo dhaqdhaqaaqa, taas oo dadka ku adkayn karta inay tagaan goobaha baaritaanka. Sikastaba xaalku ha ahaadee, Ngozi Erondu, oo ka tirsan Xarunta Caafimaadka Guud ee Chatham House, ayaa sheegaya in arrinta ugu wayn ay tahay qalabka. ""Waa marka aadan hayn agab iyo aalado kugu filan oo baaritaan,"" ayuu yiri Dr Erondu. Xarunta koontoroosha cudurrada ee Nigeria ayaa haatan waxaa hoos yimaada 18 shaybaar oo lagu baari karo cudurka, oo kuu sheegi kara haddii aad cudurka qabtid. Hasayeeshee waxa ay xaruntu dirtay codsi degdeg ah oo ay ku dalbanayso in lagu soo gaarsiiyo qalabka asaasiga ah ee baaritaanka. Kenya ayaa sidoo kale qirtay inay wajahayso caqabado ah sidii ay ku heli laheyd qalabka baaritaanka, kan gacmaha la marsado iyo kiimikada wax lagu baaraba, sidaas daraadeedna waxaa dhawaan hoos u dhacay tirada dadka cudurka laga baaro. Mid ka mid barasaabyada deegaannada Kenya ayaa dhawaan sheegay in dalka ay taal 5,000 oo qalabka dadka cudurka looga baaro ah, oo ay rajaynayaan 24,000 oo dheeraad ah. Sidoo kale waxaa jira arrimo kale oo bulsho iyo siyaasadba leh oo ay suuragal tahay inay curyaaminayaan baaritaan ballaaran oo la sameeyo. ""Bulshooyinka qaar waxaa dhici karta in qofka la ceebeeyo haddii uu cudurka coronavirus ku dhaco,"" ayuu yiri Ngonzi Erondu. ""Sidoo kale hogaamiyayaasha maxalliga ah ayaa laga yaabaa inay dadka ka hor istaagaan inay isbaaraan waa haddii ay doorasho u taagan yihiin."" Midowga Afrika iyo Xarumaha Afrika ee koontoroolla cudurrada ayaa waxa ay bilaabeen hindise ay diiradda ku saarayaan dabagalka, baaritaanka iyo baadigoobka dadka laga shakiyay inay cudurka qabaan. Hindisaha ayaa waxaa looga gol-leeyahay in guud ahaan qaaradda muddo afar todobaad ah lagu gaarsiiyo hal milyan oo qalabka wax lagu baaro ah. Cudurka coronavirus ee xilliga hore ka dilaacay qaaradaha Aasiya iyo Yurub ayaa dalalka Afrika waxa uu siiyay waqti ay kaga baaraan degi karaan qaabka ay uga jawaabi lahaayeen, iyadoo sidoo kale ay gacan siisay khibradda sida ay u maareeyeen cudurrada sida Ebola oo kale. Hasayeeshee in qalabka cudurka lagu baaro laga soo helo suuq caalami ah oo lagu baratamayo, baaritaannada in lagu sameeyo goobaha looga baahan yahay iyo in la dhiso shaybaaro samballada lagu baaro ayaanay u fududayn dalalka uu dhaqaalahoodu hooseeyo iyo kuwa hannaankooda caafimaad uu liito."	https://www.bbc.com/somali/war-52595670
health	"Dhaqtarad madow ah oo u geeriyootay Covid ""kaddib markii cunsuriyad lagula kacay"""	"Dhaqtarad ka soo jeedday Indianapolis, dalka Mareykanka ayaa u geeriyootay Covid-19 toddobaadyo kaddib markii ay dhaqtar ku eedeysay in midabkeeda dartiis uu ugu diiday inuu daryeel caafimaad u fidiyo. Muuqaal ay isaga soo duubtay sariirteeda dusheeda iyadoo ku sugneyd Isbitaalka Indiana University Hospital North, ayay Susan Moore ku sheegtay inay ""ku baryootami jirtay"" in la daweeyo. Isbitaalka oo geerideeda ka tacsiyeynaya, ayaa sheegay in eedeymaha cunsuriyadda ay u qaadanayaan si dhab ah balse aysan ka hadli karin bukaanno cayiman. Dadka madow ayaa khatar sare ugu jira xanuunka Covid marka loo barbardhigo dadka caddaanka ah, sida lagu xusay daraasad. Dr Moore, oo 52 jir ahay, ayaa Axaddii ku geeriyootay isbitaal kale. Qoraal ay 4-tii December soo dhigtay barteeda Facebook, ayay ku sheegtay sida uu xanuunkeeda u dhayalsaday shaqtar, ay sheegtay inuu caddaan yahay, inkastoo ay oyneysay oo ay dhibaato ku qabtay neefsashada. ""Xitaa ma uusan dhegeysan sambabbadeyda, ima uusan taaban si kastaba. Wax baaritaan jireed iguma sameyn. Waxaan ku iri iima sheegi kartid sida aan dareemayo,"" ayay tiri. War ka soo baxay isbitaalka ayaa lagu yiri ""annagoo ah urur ay ka go`an tahay caddaaladda iyo yareynta farqiyada isirka ee daryeelka caafimaad, waxaan eedeymaya cunsuriyadda u qaadannaa si dhab ah waana baarnaa eedeymo walba"". ""Waxaan u taagannahay sida ay uga go`an tahay iyo khibradda shaqaalaheenna iyo tayada daryeelka maalin walba loo fidiyo bukaannadeenna,"" ayaa sidoo kale lagu yiri warka isbitaalka. Dr Moore waxaa dadaal caafimaad u fidiyay wiilkeeda 19 jir ka ah, Henry, iyo waaliddiinteeda, kuwaas oo la xanuunsan cudurka xusuus la`aanta, sida lagu xusay bog barta GoFundMe laga sameeyay si gacan looga geysto biilka isbitaalka ee qoyska. Boggaas waxaa haatana loogu deeqay lacag ka badan $102,000 (£75,000). Dr Moore ayaa 29-kii November laga helay Covid-19 isbitaalka ayaana la geeyay iyadoo ay heyso qandho aad ah isla markaana matageysa dhiig oo la dhibtooneysa inay neefsato. Balse inkastoo ay laftigeeda dhaqtarad tahay, waxay sheegtay inay ku dhibtootay in daryeel loo fidiyo. Dr Moore ayaa sheegtay inay codsatay dawada Remdesivir iyo in raajo laga saaro xabadka. Dhaqtarka ayay sheegtay inuu u sheegay inaysan qaadan karin dawada ayna gurigeeda aadi karto. ""Wuxuu i dareensiiyay sida aan daroogiiste ahay,"" ayay Dr Moore ku tiri muuqaal ay soo dhigaty Facebook. ""Wuuna ogaa inaan dhaqtarad ahay. Ma qaato narcotics. Xanuun ayaan dareemayay."" Dr Moore ayaa qoraalkeeda ku sheegtay inay codsatay in loo wareejiyo isbitaal kale. Waa laga bixiyay isla markiiba, balse saacado kaddib ayay ku soo laabatay kaddib markii ay dhiiggeedu uu hoos u dhacay qandhana ay qabatay. ""Tani waa sida dadka madow loo dilo,"" ayay tiri Dr Moore. ""Markaad guriga u dirto isla markaana aysan aqoon sida ay naftooda u difaacaan."" Waxay markii dambe Facebook soo dhigtay in maamulaha isbitaalka uus heegay in shaqaalaha la siin doono tababar.  Balse ballanqaad ka yimid dhaqtarka ay cunsuriyadda ku eedeysay oo ahaa inuu raalligelin bixiyo ayaan rumoobin. ""Waxaan sheegayaa oo aan ku celinayaa, haddii aan caddaan ahaan lahaa, intaasi ma mari lahayn,"" ayay tiri. Arrinta Dr Moore iyo geerideeda ayaa dhalisay caro ku aaddan farqiyada ka dhex jira hannaanka daryeelka caafimaad ee Mareykanka ee ay wajahaan dadka madow ee Ameerikaanka ah. Fayraska ayaa aad u saameeyay dadka madow iyo bulsho kale oo laga tiro badan yahay oo Mareykanka ku nool. Madowga Ameerikaanka ah ayaa saddex jeer halis u ah inay u dhintaan fayraska marka loo eego dadka caddaanka ah."	https://www.bbc.com/somali/war-55434944
health	Haweenay wadnaheeda uu istaagnaa lix saacadood oo dib u soo naaxday	"Haweenay Ingiriis ah oo wadnuhu istaagay muddo lix saacadood ah ayaa dhakhtaradii badbaadiyey sida ay xaaladdaa uga soo kacday ku tilmaameen ""lama arag"". Audrey Schoeman ayaa qabow dartii wadnuhu u fadhiistay mar roob baraf wataa ku da'ay iyada iyo odaygeeda mar ay bishii November fananayeen buuraha Pyrenees ee dalka Spain. Dhakhaatiirtu waxay sheegeen in mudadaa wadnaheedu shaqayn waayey ahayd tii ugu dheerayd inta la ogyahay dalka Spain. Schoeman oo haatan si buuxda oga soo kabatay dhitbaa gaadhay ayaa sheegtay in ay rajaynayso in ay buurihii ku noqoto oo fanato guga soo socda. Shir jaraa'id oo ay qabatay Khamiistii ayaa Shoceman waxay Catalan TV ku tidhi ""waxaan dareemayey garaaca wadnaha oo hoos u sii dhacaya..... waan neefsan kari waayey oo garaacii wadnahaaba is taagay"" Markii shaqaalaha gargaarku gaadheen Schoeman heer kulka jidhkoodu wuxu hoos ugu dhacay 18 C. Markii dhakhtarta Barcelona ku yaal ee Vall d'Hebron la geeyey nololi kama muuqan Laakiin qabowga buuraha ayaaba Schoeman ee xanuunkaa u keenay ayaaba si nolosheeda u badbaadiyey ayuu yidhi dhakhtarkeeda Eduard Argudo. Hoos u dhacaa heer kulka jidhkeeda ayaaba maskaxdeeda daryeelay intii ay iyadu dheelimadka ahayd, ayuu yidhi Argudo in kasta oo ay dhimasho qarka u gaadhay. Meel dugsoon markii la geeyey ee heer kulka jidhkeedu kor ugu kacay 30C ayay dhakhaatiirtu markii dambe adeegsadeen aaladda laydh tiriigga ku shaqaysa ee wadna lagu kiciyo lix mudada u dhaxaysay markii wadnuhu istaagay iyo markaasina waxay hayd lix saacadood. Audrey Schoeman waxa dhakhtarkii laga saaray 12 maalmood ka dib iyada oo aan weli dareenka faraheedu wada dhamays tirmin. ""Waxaanu ka cabsi qabnay markii hore in habdhiska dareen wadkeeda dhaawac gaadhay""  ayuu yidhi Dr Argudo. Markii ay soo dheelimadii ka soo toostay ka dib ayaa Schoeman waxay sheegtay in aanay xasuusnayn wixii dhacay mudadaa lixda saacadood ah sidii ay ahayd. ""Wax igu dhacay maan garanayn maalitii koobaad ama ilaa tii labaad markii aan ku dhex miyir saday qaybta daryeelka culus"" ayay tidhi. ""Laakiin markii dambe waxaan bilaabay in aan wax akhriyo dabcanna wax badan baan ka ogaaday xaaladda heer kulka jidhku hoos u dhacayo ee qabowgu sababo, waana wax aan la malayn karin inaan ka badbaaday."" In la heeso ma caafimaad ayaa ku jira? Waxay tidhi Schoeman in ay nasiib badan tahay waxaanay amaantay shaqaalaha isbitaalka. Waxaanay intaa ku dartay in ay suurto gal tahay in aanay buurihii ku noqon xiligan jiilaalka."	https://www.bbc.com/somali/war-50709870
health	HIV: Haweeneydii ugu horreysay oo la aaminsan yahay in laga daweeyay fayraska	"Bukaan u dhalatay dalka Mareykanka ayaa la aaminsan yahay inay tahay qofkii saddexaad iyo haweeneydii ugu horreysay ee abid laga daweeyay fayraska HIV-ga. Gabadhan ayaa baadhitaankii lagu sameeyay looga waayay fayraska kaddib markii lagu daweeyay hab dhiig kale loogu tallaalay. Bukaanka ayaa laga daweeyay xanuunka nooca loo yaqaanno ""leukaemia"", iyadoo lagu tallaalay unugyo dhiig ah oo uu lahaa qof si dabiici ah uu jirkiisa isaga difaaco fayraska sababa cudurka Aids-ka. Muddo 14 bilood ah ayay haweeneydan xor tahay faraska. Balse khubarada ayaa sheegay in habka loo adeegsaday daweynteeda, oo unugyada dhiigga loogu beeray, uu yahay mid aad u halis badan, suurtagalna aan u ahayn inta badan bukaannada HIV-ga. Kiiska bukaankan ayaa lagu soo bandhigay shir caafimaad oo Talaadadii ka dhacay magaalada Denver, waana markii ugu horreysay ee habkan loo isticmaalo daweynta hirgasha ee caabuqa sababa cudurka Aids-ka. Bukaankan ayaa markii unugyada dhiigga ee cusub lagu tallaalay aan u baahanin dawooyinka joogtada ah ee lagu xakameeyo fayraska. Kiiskan waxa uu qayb ka ahaa daraasad ballaadhan oo laga sameynayay dadka qaba HIV-ga ee dalka Mareykanka, kuwaasoo loo sameeyay adeegyo la mid ah kaas oo dhiigga looga baddalay si looga daweeyo cudurro halis ah. Unugyada lagu tallaalay oo ahaa kuwo lasoo xushay waxay lahaayeen difaac hiddo dhaxal ah, taasoo ka dhigan in uusan soo gali karin fayraska HIV-ga. Seynisyahannada ayaa aaminsan in difaaca jirka ee bukaannada adeeggan loo fuliyo uu awood u yeelanayo inuu iska celiyo fayraska. Dhammaan sheekooyinka ku saabsan dadka laga daweeyay HIV-ga waa kuwo taariikhi ah oo ay tahay in loo dabaal dego - waxayna accadeyn u yihiin in arrintaas la hirgelin karo. Balse tallaabadan ma aha mid noo dhaweyneysa in dawo loo helo 37 milyan oo ruux oo la nool HIV, kuwaasoo oo intooda badan ay ku nool yihiin waddamada Saxaraha ka hooseeya ee Afrika. In baddalista unugyada dhiigga ay xal noqon karto waxaa lasoo jeediyay sanadkii 2007-dii, markaasoo Timothy Ray Brown uu ahaa qofkii ugu horreeyay ee laga ""daweeyay"" HIV. Waxaa lagu tallaalay dhiig laga shubay qof uu jirkiisa awood u leeyahay inuu iska celiyo fayraska. Tan iyo xilligaas, waxaa habkan loo adeegsaday labo ruux oo keliya, oo ka ah Adam Castillejo iyo bukaanka hadda laga daweeyay ee ah haweeneyda kasoo jeedda magaalada New York. Dhammaan saddexda ruuxba waxay sidoo kale qabeen cudurka kansarka, waxa ayna u baahnaayeen in unugyada laga baddalo si ay u noolaadaan. In laga daweeyo HIV ma ahayn ujeeddada ugu weyn , habkanina waa mid aad u halis badan oo aan cid walba la marsiin karin. Waxaa kale oo xusid mudan in dawooyinka kaalmaatiga ah ee la siiyo bukaannada HIV ay seynisyahannadu sheegeen inay ka caawinayaan sidii ay caadi ugu noolaan lahaayeen. Rajada ugu weyn ee laga qabo in dawo loogu helo fayraskan waxaa wali diiradda lagu saarayaa in la helo tallaal ama daawo toos ah oo cudurka ka saari kara jirka. Haweeneydan ugu dambeysay ee dhiigga cusub lagu tallaalay waxay ka duwan tahay labadii bukaan ee hore, kuwaasoo helay dhuux. Sharon Lewin, oo ah madaxweynaha la doortay ee Bulshada la nool Aids-ka, ayaa sheegtay in habkan daweynta ah aysan ahayn mid wax u tareysa inta badan dadka qaba cudurka. Balse waxa ay intaas ku dartay in kiiskan ""uu xaqiijinayo in wali ay suurtagal tahay helista daawada HIV""."	https://www.bbc.com/somali/war-60412157
health	Dexamethasone iyo cudurka Corona: Maxay tahay dawadan, sideyse ula dagaalantaa cudurka corona?	"Dawadan lagu dabiibo caabuqayada ee lagu magacaabo dexamethasone waxaa lagu tilmaamay inay horseedi karto daweynta bukaannada la xanuunsanaya ee sida weyn uu u hayo cudurkan Covid-19. Tijaabo lagu sameeyay UK ayaa muujinaysa in dawadan ay nolosha dadka badbaadin karto, islamarkiina lagu isticmaali karo isbitaallada dalkaasi ee NHS. Dexamethasone waa dawo raqiis ah oo la isku duro ama kaniini la liqo - oo dajisa caabuqyada ka dhasha hurmuunaat-ka ama difaaca jirka. Dawadu waxa ay hoos u dhigtaa hannaanka difaaca jirka. Fayraska korona ayaa waxa uu kiciyaa caabuq xilli jirku uu iskudayayo inuu iska difaaco. Hasayeeshee mararka qaar hannaanka difaaca ee jirka ayaa aad u falceliya, falcelintaas ayeyna dhibaato ka dhalan kartaa oo unugyadii loogu talagalay inay jirka caabuqa ka difaacaan ayaa marka dambe waxa ay dib u soo weerraraan isla unugyadii jirka. Dexamethasone waxa ay dajisaa saameyntaas. Dawadan waxaa la siin karaa oo kaliya dadka isbitaallada ku jira ee ay ku xiran yihiin qalabka iyo mishiinnada lagu neefsado, dadkaasna waa dadka liita. Dawadan laguma dabiibi karo dadka aanay xaaladooda cuslayn, in xilligan awood badan la saaro hannaankooda difaacana ma caawin doonto bukaannadaas. Saynisyahannada tijaabinayay dawadan ayaa sheegaya in ay wax weyn ka tareyso yareynta bukaannada la ildaran xanuunka oo saddexdii qof ee qalabka neefsiga u baahan ay suurtagal tahay in midkood uu ka badbaado haddii la siiyo dawadan. Halka bukaannada ogsijiinka lagu xiray mid ka mid ah shantiiba ay badbaadin karto. Tijaabada la sameeyay ayaa lagu ogaaday in wax weyn aysan u tarayn dadka caadiga u neefsanaya. Tijaabadani oo ay sameysay Jaamacadda Oxford ayaa lagu eegayay in dawooyinka xanuunnada kale loo isticmaalo lagu tijaabiyo cudurkan Covid-19. Qiyaastii 2,100 qof oo ah bukaanno la xanuunsan cudurkan ayaa maalintiiba la siinayay 6mg oo ah dawadan dexamethasone muddo toban maalmood ah. Bukaannadaasi ayaa la eegayay soo kabashadooda marka loo eego 4,300 oo bukaanno kale ah oo aan dawadaasi la siin. Saynisyahannadu waxay rajeynayaan in mustaqbalka dawadan dexamethasone ay qayb ka noqon karto dawooyinka lagula tacaalo cudurkan. Haatan waxay khubaradu ku talinayaan in lagu daweeyo bukaannada qaangaarka ah ee la xanuunsan cudurkan balse laga ilaaliyo dumarka uurka leh iyo kuwa naas nuujinaya dhallaanka. Dawada dexamethasone waa dawo qiimo jaban oo markii horeba dunida laga isticmaalayay, helideedana ay sahlan tahay. Dowladda ayaa waxaa ay sheegtay in keyd fiican oo daawadaas uu haatan yaal, laguna daweyn karo dad gaaraya laba boqol oo kun oo qof, kaddib markii lagu guuleystay tijaabadii lagu sameeyay. Dalka Ingiriiska, waxaa bukaankii ba uu uu ku iibsna karaan lacag dhan lix gini, daweynteedana ay qaadan karto muddo toban cisha ah. Daawadan ayaa markii ugu horreysay la sameeyay sanadkii 1957, waxaana dalka Britain laga isticmaalay sanadkii 1960. Shirkado badan oo dunida ayaa sameeya, waana taas sababa looga helo meela badan oo dunida ah. Tallaabadan waxay u wanaagsan tahay dalalka soo koraya ee adduunka, waxaana soo dhaweeyay Hay'adda Caafimaadka Adduunka ee WHO. Wakaaladda caafimaadka iyo daryeelka bulshada ayaa sheegtay in dawadaas lagu daray liiska dawooyinka aanan laga dhofin karin Ingiriiska. Dawadu waxa ay kaa caawin kartaa daweynta cudurro kala duwan ee la xiriira caabuqa ama bararka jirka, ama xaaladaha habka difaaca jirku uu u bato - tusaale ahaan, neef aad u daran oo sababi karta caabuq ku yimaada marinnada hawada iyo sambabbada, xasaasiyad daran ama kalagoysyada oo barara. Dawadan dexamethasone caadiyan waxyaabaha ay sababi karto waxaa ka mid ah walaac, hurdada oo qofka ku adkaata, culayska oo qofka ku kordha iyo waxyaabo kale. Waxyeelooyinka dhifta ah waxaa ka mid ah xanuunnada indha, aragga oo xumaada iyo dhiigfuran. Si kastaba ha noqotee, bukaannada coronavirus waxay u baahan yihiin oo keliya qiyaas yar oo xadidi karto waxyeelooyinka ay leedahay. Sarkaalka ugu sareeya caafimaadka England wuxuu yiri ""ma jiraan waxyeelloyin xad-dhaaf ah oo loo aqoonsaday isticmaalka qiyaas ka mida dexamethasone oo bukaanka ay gaadhsiin karto""."	https://www.bbc.com/somali/war-53089579
health	Faransiiska oo balaariyay bandowgii dalka saarnaa xilli xaaladaha korona ay cirka isku sii shareerayaan	Faransiiska ayaa bandowga habeennimo kusoo rogi doona magalooyiin dheraad ah si wax looga qabto faafitaanka cudurka coronavirus, sida uu sheegay ra'iisul wasaaraha dalkaasiJean Castex. ''Cudurka ayaa mar labaad soo laba kaclayay'' ayuu yiri ka hor inta dalkiisa uusan diiwan gelinin 41,622 kiis oo cusub. Bandowga habeenimo ayaa waxaa uu bilaaban doona 9-ka habeenimo ilaa 6-da Aroornimo waxaa uuna dhaqangeli doona habeenki jimcaha iyadoo uu saameyn ku yeelanayo 46 malyan oo qof. Wadamada kuyaala qaarada yurub waxay la daalaa dhacayaan heerka infekshinka oo sii kordhaya. Sida wadamada Faransiiska, Spain iyo Talyaaniga. ''isbuucyadda soo socda aad ayay u adkaan doonan iyadoo tirada dhimashadana ay sare u kici doonto,'' ayuu yiri Mr Catex mar uu la hadlayay warbaahinta maalinkii khamista. Afar iyo labaatanki saac ee lasoo dhaafay Faransiiska waxaa uu diwaangeliyay ku dhawaad 162 kiis. ''hadii aanan waxba ka qabanin sfamarkan, waxaanu wajihi doonan xaalad aad u adag saas awgeed marka waa in aan talaboyiin dheraad oo adag aan la imaana,'' ayu yiri. Waxaynu haysanaa wakhti aan wax uga qabn karno arrinkan isla markana wakhti dheraad haddana ma hayno,'' ayuu yiri Raisal wasaare castex. Haddalka Ra'isal wasaaraha ayaa kusoo aadaya wax ka yar muddo isbuuc ah kadib markii bandhaw lagu soo rogay gobolka Paris iyo sided magaalo oo kale sida Marseille,Lyon iyo Toulouse. Haatan xayiraadahan waxaa lagusoo rogi doona 38 deegan oo kale iyo sidokale degaanka faraaansiika maamulo sida Polynesia waxaa uuna bandhawgaas socon doona muddo lix isbuuc ah. Bandowga habeenimo ayaa waxaa walaac ka muujiyay dadka hoteelada ka ganacsado kuwaas oo markii horeba la dhaladhacay suuq xumi kadib laba bilood oo bandhaw ah oo dalkaasi kasoo baxay. Madaxweyne Emmanuel Macron waxaa uu sheegay inay ka taxdarayaan in cisbitaalada la buuxdaafiyo saas awgeedna ay sameynayaan wax walbo oo arrintaasi looga hortagayo Faransiiska waxaa uu diwaangeliyay wax kabadan 20-kun oo kiis oo cusub lixdii maalmood ee aynu soo dhaafnay halka tirada guud ee dadka cudurkaasi ku dhacayna ay hadda gaartay hal malyan oo qof.	https://www.bbc.com/somali/war-54655532
health	Ma jiraa weli xal lagu hakin karo faafidda fayraska Corona ee Afrika?	Laba bilood ka hor ayey ahayd xilligi kiiski ugu horreeyey ee cudurka Coronavirus laga helay qaaradda Afrika. Dalka Koonfur Afrika ayaa ah dal uu cudurka sida weyn u saameeyey iyada oo dadka uu cudurka uu haleelay ay tiradoodu kor u dhaaftay 2,500. Waddamada kale ee qaaradda Afrika uu sida weyn cudurka u saameeyeyna waxaa ka mid ah dalalka Masar iyo Algeria. Haatanna, waxaa lagu soo warramayaa waddamada ay ka midka yihiin Cameroon, Niger, Ivery Coast iyo Guinea inuu cudurka si xowli ah uu ugu faafayo iyada oo boqollaal qof oo waddamadaasi ku nool uu cudurku haleelay. Haddii aan qaaradda Afrika sida u cudurka ugu faafayo aan la xakameyna waxaa la sheegay iney xaaladdu ka adkaan doonto xaaladaha ka taagan Yururb iyo Mareykanka uu cudurku ku hayo. Hay'adda caafimaadka adduunka ee (WHO) waxay sheegtay waddamada qaaraddan Afrika sida ay u badan yihiin iney leeyihiin 1,000,000 ee qofba in loo hayo oo keli shan sariirood oo qofka ay xaaladdiisu adagtahay (IC) la dhigo. Taasoo aad uga yar tirada waddamada Yurub ay 1,000,000 oo qof ay u hayaan 4,000 oo sariirood. Hay'adaha qaramada midoobayna waxay sheegeen iney weli waddamada qaaraddu ay haystaan xilli ay faafitaanka cudurka ku xakameeyaan. Qaaradda Afrikana waxay horay ugu guuleysatay la dagaallanka cuduro dilaa ah oo qaaradda ka dillaacay oo uu ka mid yahay EBOLA. Balse faayraskan oo ah mid dunida ku cusub ayaa la sheegay qaaradda Afrika in looga baahan yahay in si adag ay isugu diyaariyaan la dagaallanka cudurka. Mid ka mid ah dhibaatooyinka ugu weyn ee soo food saari doono qaaradda Afrika  ayaa ah sida ay ula dagaalami karta fayriskan. Ilaa iyo hadda tallaaboyinka bandowga ee la so rogay waxay u muuqdaan in natiijooyin lagu farxa ka dhasheen. Waxaa laga cabsi qabaa in haddii la soo rogo xayiraad habeen iyo maalin ah ay horseedi karta in dhaqaalaha qaaradda oo fadhiid noqdo. Marka la eega  kororka maalinlaha ah ee tirada kuwa laga helay cudurka 'coronavirus' adduunka oo dhan, Afrika waxay umuuqataa inay xakamaysay faafitaanka marka ilaa iyo hadda la barbardhiga tusaala ahaan Maraykanka iyo Yurub.	https://www.bbc.com/somali/war-52335988
health	Coronavirus: Cudurka corona ma aad buu ugu daran yahay dadka cayilan?	"Cayilka waxaa horay loogu yaqaannay inuu kordhiyo halista uu qofka ugu jiro inay ku dhacaan cudurrada khatarta ah, oo ay ka mid yihiin wadne-xanuunka, kansarka iyo sokorowga ama macaanka. Daraasad laga sameeyay cudurka safmarka ah ee hadda socda ayaa muujisay in dadka buuran ay suuragal tahay in ay dhibaato weyn kala kulmi karaan cudurka Covid-19, laakiin maxaa arrintan loo hadal hayaa? Su'aashan waxay saldhig u ahayd daraasado badan, iyadoo khubaradu ay isku dayayaan inay jawaab sax ah u helaan. Tiradan waxay qeyb ka tahay dadka miisaankoodu sarreeyo ama cayilan oo bulshada UK ka ah 64% - kuwaasoo isugu jira 35% uu jirkooda cabirkiisa yahay 25-29 iyo 29% uu yahay 30 iyo wixii ka sarreeya. Cabirka miisaanka dadka waxaa lagu saleeyaa culeyska qofka iyo dhirirkiisa. Iyadoo la ogyahay in dadka cayilan ay ku badan yihiin caalamka, ayaa Hay'adda Arrimaha cayilka ee Adduunka waxay sheegtay in dadka ugu badan ee coronavirus uu sida ba'an dhulka u dhigo ay yihiin kuwa uu cabirka miisaanka jirkoodu ka sarreeyo 25. Goor sii horreysayna daraasado laga sameeyay dalalka Mareykanka, Talyaaniga iyo Shiinaha ayaa muujiyay in khatartaasi ay tahay mid weyn. Dadka da'da ah, ragga iyo kuwa xanuunno hore qabay ayaa u badan bukaannada halista weyn kala kulma cudurka Covid-19. Hadba sida uu hilibka jirkaaga u badan yahay ayey u badan tahay baruurta korkaaga fuuleysa, taas micnaheeduna waa in markaas ay yaraaneyso awoodda sanbabbadaada. Marba haddii sambabbadaadu ay tabartooda yaraato - culeyska jirkaaga awgiis - waxaa ku adkaaneysa inay neefta bannaanka qaataan, wareegga dhiigguna uu saxnaado. Saameyntan waxay markaas taabaneysaa shaqada wadnaha. ""Qofka cayilan wuxuu u baahan yahay hawo dheeraad ah. Taasi waxay ka dhigan tahay in habka shaqada jirkooda uu wajahayo cadaadis xoog leh,"" ayuu yiri Prof Naveed Sattar, oo ka tirsan Jaamacadda Glasgow. Iyadoo xaaladdu ay sidaas tahay, marka uu qofku ku dhaco cudur sida coronavirus oo kale ah, waxaa soo wajahesa halis aad u weyn. ""Ugu dambeyntii jirka cayilan wuu howlgabayaa marka uu waayo hawada kala socodsiineysay unugyada muhiimka ah,"" ayuu yiri Dr Dyan Sellayah, oo ka tirsan Jaamacadda Reading. Tani waa sababta ay dadka cayilan ee ku jira qeybaha daryeelka gaarka ah ee isbitaallada ugu baahan yihiin hawo iyo caawinaad dhinaca shaqada kalyaha ah. Marka wax kasta laga soo tago, dadka cayilan ma heystaan awoodda unugyada difaaca jirka oo ku filan inay uga hortagaan fayraska. Taas waxaa keenta cadaadiska gudaha jirka ka socda oo saameynaya unugyada difaaca qudhooda. Sida laga soo xigtay seynisyahannada, waxay arrintaas halis galin kartaa nolosha qofka, maadaama uu jahwareer ku dhacayo habka uu u shaqeeyo difaaca jirka. Sida ugu fiican ee aad fayo-qabkaaga ku xoojin karto waa inaad cunto raashin isku dheellitiran oo caafimaad leh, sidoo kalena sameyso jimicsi joogto ah. Socod boobsiiska, orodka rucleynta ah iyo waditaanka baaskiisla ayaa ah waxyaabaha ugu fiican ee sahlan. Haddii kale, isku day inaad cuntada iska yareyso, iskana ilaaliso waxyaabaha kugu khasbaya inaad raashinka iska badiso."	https://www.bbc.com/somali/war-52811829
health	Cudurka corona: Maxay tahay sababta dadka u dhintay Covid-19 aysan u geeriyoon Feyraska?	"Emile Ouamouno oo 2 sanno jir ah wuxuu jecel yahay in uu ku ciyaaro geed weyn hoostiisa aga-gaarka gurigooda oo ku yaalla tuulada  Meliandou oo bartamaha keymaha dalka Guinea. Geedka wuxuu mararka qaar ku arkaa Fiidmeer taas oo carruuta deegaanka ay mararka qaar qabsadaan si ay u cunaan. Emile Ouamouno wuu xanuunsaday, 28-dii bishii Decembar waxaa uu u geeriyooday xannuun aanan la qoon, hooyadiisa iyo ayeeydiis waxay tageen goobtii lagu aasayay, cudurka wuxuu ka faafay halkaas. 23-dii bishii March sannadkii 2014-kii, waxaa halkaas laga helay ilaa 49 kiis oo cudurka ah halka 29 qofna ay u dhinteen, dhakhaatiirta waxay xaqiijiyeen in cudurka uu yahay Ebola, In ka badan 3 sano iyo barkii la soo dhaafay feyrsakan waxaa u dhintay in ka badan 11,325 qof. Xilli xaaladdaas ay dunida ka jirtay waxaa hataan soo ifbaxay safmarka faraha ba'an ku haya guud ahaan caalamka. Ebola wuxuu horseeday dhibaato dhanka adeegyada caafimaadka, qaar kamid ah shaqaalaha caafimaadka ayaa u geeriyooday, tiro isbitaallo ah ayaa la xiray halka Isbitaallada furan ay la daalaa dhacayeen daweynta bukaanada uu ku dhacay Ebola, dalalka uu sida ba'an uu saameeyayna waxaa kamid ah Sierra Leone, Liberia iyo Guinea-dadka waxay bilaabeen inaysan tegin goobaha caafimaadka. Waxaa welwel ku reebay cudurka cusub, sidoo kale waxay cabsi ka qabeen dhakhaatiiirta, dhakhaatiirta waxay noqdeen kuwo si weyn loo takooro. Daraasad la sameeyay sannadkii 2017-kii, waxaa lagu ogaaday inay yaraadeen tirada dadka adeegyada caafimaad u raadsan jiray isbitaallada, tusaale ahaan tirada hooyooyinka tallaalka u geyn jiray cisbitaallada waxay hoos u dhaceen boqolkiiba 80 halka boqolkiiba 40 ay u hoos dhaceen carruurta uu ku dhacayso Malaariyada ee lagu daweyn jiray cisbitaalada. Ka dib dagaal xooggan oo caalami ah markii loo galay cudurka waxaa sidoo kale ka dhashay dhibaato ka weyn midda uu horseeday. Sannadka 2020, dunida waxaa ku habsaday safmar lamid ah cudurkaas Ebola. Mar sii horreysay, dalal badan waxay shacabkooda u xaqiijinayeen dadaallada ku aadan ka hortagga cudurka Covid-19, sida qondeynta sariiro iyo qalabka neefsashada ka caawiya bukaanada. Dalalka qaar waxay soo bandhigeen dawooyin aanan la tijaabin halka dhakhaatiirta la geeyay goobaha lagu daweynayo bukaanada uu qudhooda ku dhacay feyraska. Xilli dalalka ay dagaal kula jiraan cudurka, waxaa la hilmaamay adeegyadii kale ee caafimaadka ee ay heli jireen dadka qaba xanuunada kale, Kansarka, tallaalka, xanuunada dhimirka. In diiradda la saaro dagaalka lagu la jiro hal cadaw waxaa ka dhashay dhibaato weyn oo dhanka caafimaadka ah. Guud ahaan dunida, waxaa lagu soo warramay in bukaanada qaar ee qaba xanuunada Kansarka, kiliyaha ama kuwo u baahna qalliin loo diiday in la qaabilo taas oo halis u horseeday noloshooda. Haweenka ku nool dalalka Balkans-ka waxaa lagu soo warramayaa inay ilmaha iska soo xaqeen markii ay waayeen adeeg caafimaad. Xilli dunida uu haatan ka taagan yahay safmarkan Corona, wuxuu u muuqdaa mid saameyn weyn ku yeeshay dalalka saboolka ah. Dhakhaatiirta waxay ka digayaan in arrintani ay horseedi karto in la xakameyn waayo cudurrada sida HIV, Qaaxada iyo Malaariyada isla markaana ay geysan karaan dhimasho la mid ah tan ka dhalatay feyraska. Dhanka kale khuburrada waxay sheegayaan inay jirto cabsida ah in tirada dadk u dhiman karta cudurka daacuunka ay ka badan karto tirada dadka u dhintay Covid-19. Isla walaacaas wuxuu ka taagan yahay adeegyada tallaalka, Ha'yadda Caafimaadka Adduunka waxay sheegtay in ugu yaraan 80 Milyan oo carruur da'doodu ay ka yartahay hal sanno ay haatan halis ugu jiraan cudurrada dabeysha, Jadeeecada iyo Kaadi dhiiga kaddib markii safmarka Korona uu saameeyn ku yeeshay barnaamijyada tallaalka ee lagu fulin lahaa ilaa 68 dal. Waxaan la filaya in cudurka dabeysha ee Polio uu dib ugu soo laabto dunida inkasta tobonnaan sanno ay socdeen dadaallo dunida looga ciribtirayo dabeysha. David Beasley oo ah madaxa fullinta ha'yadda cuntada ee Qaramada Midoobey ee FAO ayaa k digtay in dunida ay haatan qarka u saaran tahay macluul- in ka badan 130 malyan qof ayaana wajahaya halista macluusha. Inkasta oo dunida looga dhawaaqay bandow iyo xayiraado horseeday dhaqaale xumo, waxay dadka qaar ka quusteen nolosha. Timothy Roberton oo dhakhatar ku takhasusay dabagalka cudurrada safmarka ah iyo asxaabtiisa kale ee ka howlagla jaamacadda  Johns Hopkins University ayaa sheegay in dhibaatada ka dhalatay safmarka Korona ay dadka walaac ku abuurtay. ""Badankeena waxaan aragnay sida loola tacaalay cudurkii Ebola ee ka dilaacay galbeedka Afrika sannadkii 2014-kii, marka waxaan ognahay waxaa dhici karay"" ayuu yiri  Timothy Roberton. Kooxdaas ka tirsan jaamacadda waxay darsayeen sida Covid-19 uu u saameeyay haweenka iyo carruurta ku nool dalalka uu dhakhligoodu hooseeyo, waxay soo bandhigeen waxyaabo horseedi kara inay sare u kacaan dhibaatooyinka ka dhalan kara safmarka, waxay ogaadeen labo arrimood oo sababi kara khasaaraha ka dhashay Covid-19. Tan koowaad, waa dhibaatada uu ku hayo xarumaha bixiya adeegyada caafimaadka ""arrintaas waxay horseedi kartaa in dadku ay ka cabsadaan in adeegyo caafimaad ay u raadsadaan xarumahaas"" sida uu sheegayo Timothy Roberton. Tan labaadna, wuxuu sameyn karaa shaqaalaha caafimaadka- shaqaalaha caafimaadka wey xanuunsan karaan, waxay ku qasbi kartaa in xoogga ay saaraan safmarka ama waxaa dhici kartaa inay timaado gabaabsi dhanka dawooyinka ah. Dhibaatada kale ee taagan waxay tahay helidda cunno taas oo horseedi karta in qofka u nuglaado in ay ku ku dhacaan cudurrada faafa. Dhakhaatiirta waxay saadaaliyeen dhibaata ugu xumeyd ee ka dhalan karta safmarka, iyadoo boqolkiiba 50 adeegyadii xarumaha caafimaadka laga bixin jiray ay hoos u dhaceen, heerka nafaqo darrada carruurtana oo sare u kacaysa. In ka badan hal milyan oo carruur ah iyo hooyooyin gaaraya  56,700 ayaa u dhiman kara dhibaatada ka dhalatay safmarka Korona, Inta badan carruurta waxay u dhimanayaan Oof wareenka iyo fuuq baxa ka dhasha shubanka halka hooyooyinka ay u dhiman karaan xanuun ku dhaca xilliyada uurka. Ha'yadda Cunnada Adduunka waxay raashin gaarsiineysaa ku dhawaad 100 malyan oo qof maalinkiiba, marka waxaa ku tiirsan ha'yadda ilaa 30 malyan oo qof. Sida laga soo xigtay daraasad la sameeyay , 300,000 qof ayaa cuno la'aan wajahi kartta maalin kasta bilooyiinka nagu soo aadan waa haddii la caraqaladeeyo howlaha gargaarka ay ha'yadda fulineyso. ""Haddii dhaqaalaha dunida uu si aad ah hoos ugu dhaco, dalalkana uu saameyn dhaqaale ku reebo marka dalalka bixin karaan dhaqaalihii ay siin jireen Ha'yadda ee laga filayay, marka xaaladda ayaa faraha ka bixi waa arrin cabsi leh"" waxaas ayay madaxa warfaafinta ee ha'yadda WFP Jane Howard. Dabcan, waa sababta dalal badan ay dadkooda ugu dhinteen cudurka-waxaa la ogyahay in Covid-19 uu si ba'an u saameeyay dadka da'da ah. sida laga soo xigtay daraasada ay sameysay magaalada New York laga bilaabo 13-kii bishii May in lagu ogaaday in 811 jeer tirada dadka jiro da'da 75 ee cudurka ay ka badan yihiin marka loo barbardhigo tirada dadka u dhintay cudurka ee 17 jirka ah. Dalalka uu dhaqaalahoodu hooseeyo waxaa ku badan dadka da'yarta ah kuwaas oo ah dadka ugu badan caalamka-sida dalka Niger oo ku yaalla galbeedka Afrika, marka wuxuu dalkaas shaaciyay ilaa 254 qof oo u dhimatay cudurka. Talyaaniga waxaa cudurka u dhintay ilaa 33,000 oo qof, waxay weli dood ka taagan tahay waxyaabaha dhaliyay dhammaan dhimashadaas, tusaale ahaan dadka da'da ah waxay yihiin dadka ugu nugul in uu ku dhaco cudurka, balse sidoo kale waxay  wajahayaan halista ah in ay ku dhacaan cudurrada neefmareenka sida Oof wareenka, waxaa haatan sare u kacay tirada dadka u dhimanayo cudurka, waxaana suurogal ah in waxa dadka da'da ah ay dhimanayaan uu yahay feyraska. Qaar kamid ah dalalka waxay joojiyeen adeegyadii ku saabsanaa baaritaanada Kansarka tan iyo markii xayiraadda ka hortagga fiditaanka feyraska Korona looga dhawaaqay halkaas. Inta badan ha'yadaha qaabilsan caafimaadka waxay ku tiirsan yihiin dhaqaalaha ay siiyaan deeq bixiyaasha iyo guud ahaan tan ay ka helaan shacabka- marka dhaqaalaha xumida ka jirta dunida waxay saameyn ku yeelan kartaa howlahooda, gaar ahaan dadaallada ku saabsan daraasaadka caafimaadka ee sannado badan soo socday. Marka, sidee loo yareyn karaa dhibaatooyin dad-ban ee uu horseeday Covid-19? Madaxa warfaafinta ee ha'yadda WFP Jane Howard waxay ugu baaqeysaa dowladaha inay la yimadaan qorshooyin wax ku ool ah oo lagu gargaarayo shacabka sida in cunto bilaash ah laga bixiyo Iskuulada xitaa haddii la xiray. ""Waa tallaabo yar oo saameyn weyn horseedi karta"" ""Tusaale ahaan, haddii aad ku adkeyso darawalada caalamka ee kaxeeya baabuurta xamuulka ah inay galaan karantiil qasab ah waxay arrintan saameyn karta dhaqaalahaaga oo waxaa burburaya dhaqaalaha,  dalalka ku yaalla Koonfurta Afrika waxaa ka dhaadhicineynay in darawalada baabuurta xamuulka ah ay siiyaan warqad ay isaga gudbaan halkaas isla markaan loo ogolaado halkaas"""	https://www.bbc.com/somali/war-52890325
health	'Sababta aan u isticmaalay dawooyinka la isku cadeeyo'	"""Waxaan sameyn jiray markaan musqusha qubeyska galo aad baan isku dhaqi jiray si aan madowga jirkayga u bixiyo."" Karishma Leckraz waxa ay iney isticmaasho dawada la isku cadeeyo bilowday iyadoo 13 sano jir kadib markii loo sheegay iney aad u qurux-badnaan lahayd haddii ay dawadaasi isticmaasho. ""Waxaa la ii sheegay inaan leeyahay jir aad qurux badan balse ay ceeb-tahay inaan aad u madoobahay"", ayay Karishma u sheegtay Radio 1 Newsbeat"". Waalidiinteedaa ayaa u soo bandhigay dawooyinka la isku cadeeyo oo waxa ay doonayeen iney noqoto qof midab furan. ""Dhaqan-keena ayay ka mid noqtay  in haddii aad tahay qof midab furan, aad qurux badan tahay,"" ayay tiri Kirishma. Kirishma waxay ka hadleysaa Konfurta aasiya, halkaas oo qofka midabkiisu dhalaalaya loo yaqaano qof dadka kale ka sarreeya. Sida  Karishma, ayaa Sabrina Manku qoyskeeda u sheegeen iney aad u madow yahay. Markii aan yaraa, waxaa nagula dhihi jiray, qoraxda muddo badan ha joogina si aanan u madoobaanin darteed"" Sabriina 10 sano jir ayay ahayd markii ugu horreysay ee loo sheegay iney isticmaasho kareemyada la isku nuuriyo, waxayna istcimaaleysay muddo sideed sannadood ah. Dadka gabdhaha ku dhiira geliya iney isticmaalaan dawada la iksu cadeeyo, ma ahan oo kaliya dadka qoyskooda ka tirasan. Anusha, oo aan dooneyn iney sheegto magaceeda oo saddexan ayaa sheegysa in midabkeeda ay khalad ka fahanto waxay bilaabatay xilliyadii iskuulka. ""Waxaan bilaabay inaan isbar-bardhig ku sameeyo sida aan u ekahay iyo dadka kale ee uu midabkooda furan yahay."" Hablaha inta badan waa lagu takooraa midabkooda oo Kirishma xitaa markii ay yarayd waxay diidi jirta iney sawir la gasho gabdha saaxibaded ah sababo la xiriira midabkeeda oo madow. 'Waxaan sameeyey waxa ay dadka caanka ah sameeyan' Sabrina ayaa sheegtay in Aflaanta Bollywood ay ku dhiiragelisay in ay qaadato go'aankan ay maqaarkeda ku badelayso. ""Waxaan ku dayan jiray dadka caanka ah waana ku taxanaa si aan u sameeyo waxwalba oo ay sameeyaan"" Jilayaasha Aflaanta Bollywood ayaa marar badan lagu dhaleecayay xayeysiinta daawooyinka la isku cadeeyo. ""Waxay ku dareensiinaysaa inaad leedahay maqaar madow xayeysiintana waxay ku dhahaysaa dawooyinkan isbadel ayey kuugu keenayaan."" ""Waxaan ogaaday in filimada ay badanaa tixgeliyaan dadka maqaarkooda uu cadyahay. Aniga waxaan rabaa inaan u ekaado dadka aan telefishinka ka arko"" Ayey Sabrina ku dartay. Karishma iyo Sabrina hadda ma isticmaalan dawooyinkan maxaa yeelay waxay arkeen saamaynta ay maqaarkooda ku yeelatay balse sheekada Anusha wey ka duwantahay. ""Maahan qof walba oo isticmaalo dawooyinkan inay gabi ahaanba badelaayan maqaarkooda, aniga ahaan jirka Ayaan ku nuuriya marka uu mugdi iga noqdo"" Anusha waxay hadda wajiga marsataa waxyaabo wajigeeda nuurinaya ama qurxinayo. Balse waxay qiratay haddii aysan bilaabi lahayn dawooyinkan iyada oo yar in aanay hadda isticmaali lahayn. Anusha waxay sheegtay inay si joogta ah isaga baarto waxyaabaha ay iibsanayso si ay u ogaato inuu maqaarkeeda u wanaagsanyahay iyo in kale. Kirishma waxay sheegeysaa in sheekooyinka midabka iyo isticmaalka dawooyinka la isku cadeeyso ay sannaddadii dambe isbadleen oo haatan dadku sidii hore ahayn."	https://www.bbc.com/somali/war-53314609
health	Carfisada guryaha oo laga digay inay sababto dhimasho	"Waaliddiinta gabadh geeriyootay ka dib markii ay qaadatay hawada carfisada guryaha ayaa ka doonaya shirkadda soo saarta carfisadan inay dadka uga digaan halista ka dhalan karta. Giorgia Green, oo gabadh 14 jir ahayd kana soo jeedda Derby, UK, ayaa wadnuhu istaagay ka dib markii carfisada ay ku buufisay qolka jiifka. Waaliddiinteeda ayaa tan iyo xilliggaas ka war ka helay dad da' yar ah oo aan si ula kac aheyn u dhintay kadib markii ay uriyeen carfiso. Iyada oo laga jawaabayo arrintan, ururka warshadaha  soo saara carfisadanAerosol ee Britain (BAMA) ayaa sheegay in carfisada ay ku dul qoran yihiin ereyo ""digniino ah oo iska cad"". Sharci ahaan, shirkadaha so saara carfisada waa inay ku dul qoraan weelka ay ku jirto  ""ka fogee isla markaana dhig meel aanay carruurtu gaari karin"".\nSi kastaba ha ahaatee, waalidiinta Giorgia waxay yiraahdeen qoraalku far yar buu ku qornaa. Waxay aaminsan yihiin in waalidiin badan ay carruurtooda u iibiyaan carfisada iyagoon dareemin digniinta ku qoran. ""Dadku ma yaqaannaan waxyaabaha halista ah ee ku jira carfisada,"" ayuu yiri gabadha geeriyootay aabbaheed oo la yiraahdo Paul. ""Waxaan jeclaan lahaa in qof ku nool adduunka uusan marin dhibaatadii aan soo maray"". Giorgia waxay qabtay xanuunka autism-ka, aabbaheedna wuxuu sheegay in gabadhiisa ay jacleyd in bustayaasha ay ku buufiso carfiso. ""Udgoonka carfisada ayay jecelyd oo soo jiidatay,"" ayuu yiri Mr Green. Giorgia walaalkeed ka weyn ayaa arkay gabadha iyada oo aan hadleyn xilli ay ku sugneyd qolka jiifka 11 May 2022. ""Albaabka guriga wuu furnaa, ma kala cadda in carfisada ay si daran guriga ugu buufiso iyo in kale balse waxay u muuqataa in wax badan ay ku buufisay halkaas"" ""Mar uun wadnaheeda ayaa istaagay ka dib markii carfisada ay jirkeeda gashay"" Lama ogo sababta ay u geeriyootay balse ""waxaa lagu tirinayaa inay nuugtay carfisada"". Sida laga soo xigtay Xafiiska Tirakoobka Qaranka (ONS), in carfisada lala xiriiyay 11 dhimasho ah intii u dhaxaysay 2001 iyo 2020. Si kastaba ha ahaatee, tirada dhabta ah ee dhimashadu waxay u muuqataa inay ka badan tahay tan, sababtoo ah xaqiiqda ah in walxaha gaarka ah aan had iyo jeer lagu xusin shahaadooyinka muujinaya dhimashada. Shahaadada dhimashada ee Giorgia waxay tilmaamaysaa inay qaadatay hawada carfisada. Butane - oo ah maadada ugu muhiimsan ee laga helay carfisada hawadeeda ay qaadatay Giorgia - ayaa la diiwaangeliyay inay ku lug laheyd 324 dhimasho intii u dhaxaysay 2001 iyo 2020. Propane iyo isobutane - oo sidoo kale laga helay carfisadan - waxaana lala xiriiriyay 123 iyo 38 dhimasho ah. ONS waxay sheegtay in walxahan lala xiriiriyay tiro dhimasho ah, iyadoo xustay: ""Qaadashada hawada butane ama gaasta propane waxay keeni kartaa wadne xanuun."" Ururka Royal ee ka hortagga shilalka ee (RoSPA) ayaa sheegay in tiro dad ah ay dhinteen ka dib markii ay si xad dhaaf ah ay isugu buufiyeen carfiso. Ashley Martin, oo ah lataliyaha caafimaadka bulshada ee RoSPA, ayaa tiri: ""Waa ay fududahay in loo qaato inay gabi ahaanba la isku haleyn karo badqabka oo aan laheyn wax halis ah, run ma ahan arrintaas"". Ururka warshadaha  soo saara carfisadanAerosol ee Britain (BAMA bayaan uu soo saaray ayaa sidatan lagu sheegay : ""Ururka (BAMA) wuxuu si dhab ah ula tacaali doonaa dhacdo kasta oo ku lug leh wax soo saarka carfisada, aad ayaan uga murugoonnay inaan ogaanno dhimashada qof aad u da'yar."	https://www.bbc.com/somali/articles/c6p8pmr78y9o
health	Fayraska Corona: Waa tuma haweeneyda dhexda u xiratay helidda daawada Covid-19?	"""Waa in aan aad u shaqeynaa, walibana si dhakhsi ah,"" ayay tiri barafasoor Sarah Gilbert oo la hadleysay BBC. Haweeneydan seynisyahanka ah ee katirsan jaamacadda Oxford waxay dareensan tahay in ay aad u boobsiineyso, si ay  hesho dawada fayraska Corona loogana hortago faafidiisa. Cudurkan ayaa saameeyay dad ka badan 16 milyan oo qof, waxaana u dhimatay 630 kun oo qof. Sarah iyo 300 oo qof oo isku shaqo ay yihiin waxay ka soo gudbeen wado dheer oo ay tahay in loo maro sameynta dawada corona, taas oo caadiyanba qaadata shan sano. ""Waxaan hadda shaqadaas ku soo qabanay muddo afar bilood ah"", ayay tiri. Balse hadda, guulaha ay gaareen waxay u muuqdaan kuwa miradhal ah. Helitaanka dawada Coronaviru ayaa ah middaxilligan loogu baahida badan yahay caalamka. Inkastoo dedaalka ay wadaan aysan ka dhigneyn in dawadaas la isticmali doonaa kahor dhammaadka sannadkan, haddana waxay ku rajo weyn yihiin in tallaalka xanuunkan la heli doona kahor wakhtiga loo asteeyay. Dunida oo weli tijaabineysa dhowr dawo oo la sheegay inay waxtar leeyihiin, ayaa haddana kooxda Oxford waxay wajahayaan tijaabo adag. Sarah Gilbert waxay hogaamineysaa dedaallada lagu raadinayo tallaalka fayraska Corona. Kooxda ay ka tirsan tahay oo kaashanaya khubaro dhanka caafimmaadka ah oo ka soo jeeda dalka Sweden ayaa muddooyinkii dambe Tijaabada ku sameeyay dad ka badan kun qof. Markii uu soo baxay warka sheegaya in guul yar ay gaareen kooxda Sarah, waxay caan ka noqotay dalka Britain iyo caalamka, maadaama xoogaa rajo ah laga dareemay dedaalka ay hormuudka u tahay. Inkastoo ay noqoneyso wax lagu degdegay haddii la dhaho way guuleysteen, haddana waxyaabha ay ka guul gaareen illaa iyo hhadda waxay muujinayaan in ay gaari karaan hadafka ugu dambeeya. Magaca barafasoor Gilbert oo ka mid ah aqoonyahannada cilmiga durugsan u leh cudurada faafa wuxuu ku baahay dhammaan warbaahinta, waxaana aad loo daneeyay wareysi lala yeesho. Muddo 20 sano ah ayaa la sheegay in ay ka shaqeneysay sheybaarada, halkaas oo ay ku sameyn jirtay tallaalka iyo hirgelinta mashaariic badan oo la xiriira dhanka daweynta cudurada. Sarah waxay sheegtay in marwalba ay jecleyd in ay ka shaqeyso cilmi baarista la xiriirta caafimmaadka, balse markii ay da'deedu ahayd 17 sano, ma asyan garaneynin halka ay wax ka billaabi karto. Wixii ugu horeeyay ee ay sameysay waxay ahayd in ay hesho shahaadada koobaad ee jaamacadda ee ah midda Biology-ga. Intaa ka dib waxay cilmi baaris ku sameysay cudurada bakteeriyada ah, kadibna waxay baratay sameynta dawooyiinka. Sannadkii 1994, Sarah waxay shaqo ka heshay jaamacada Oxford oo ka mid ah jaamacadaha ugu tayada wanaagsan caalamka, halkaas oo ay ka qabatay shaqooyin kala duwan oo ay ka mid tahay xal u helida cuduro ay ka mid yihiin malaariyada. Cilmibaaristii ay sameysay ugu dambeyn waxay horseeday in ay ka shaqeyso tallaalka. Prof Gilbert waxay dhashay saddex cunug oo mataano ah sannadkii 1998, sannad ka dib na waxay macalin ka noqotay jaamacad. ""Way adagtahay in la isu dheelitiro shaqada iyo nolosha gaarka ah,"" ayay tiri iyadoo ku sii dartay: ""waxay u muuqataa mid aan suuragal ahayn markaad taageero haysan."" Waxaan haystaa saddex cunug, lacagta iskuulka lagu xanaaneeyo waxay ka badan tahay mushaarkeyda  ."" Seygeeda wuxuu go'aansaday in uu xirfadii uu ku shaqaysabnayay joojiyo si uu u daryeelo caruurta, balse waxay sheegtay in taasi ay adkeyd markii hore. ""Waxaan qaatay 18 toddobaad oo fasaxa dhalmada ah"". Waxaan sii haystay saddex cunug oo ay tahay in aan daryeelo, waxayna ahayd mid wareer badan "", ayay tiri Prof Gilbert oo ah khabiir dhanka seyniska ah. Prof Gilbert ayaa sidoo kale sheegtay in shaqada seyniska, waxyaabaha ay ku wanaagsan tahay ay ka mid tahay in aan lagaaga baahnayn in aad shaqeyso saacado badan inkastoo mararka qaar xaaladuhu ay adkaaneyso. Sannadkii 2004, waxay ahayd arday dhigata jaamacad, seddax sano ka dib ayayna bilowday in ay ka shaqeyso mashruuca tallaalka hargabka oo ay fulinaysay hay'ad cilmi baaris oo fadhigeedu yahay London oo dhaqaalo ku kaalmayn jirtay cilmibaarida ay kooxdeeda wadeen. Markii ay caruurta mataanaha ah ay koreen xaaladda way sahlanaatay. ""Inkastoo aan aniga ahayd madaxa sheybaarka, hadana waxaan xaaladda u eegaa si kale oo ka duwan,"" ayay sheegtay. Caruurta Prof Gilbert ayaa hadda ah 21 sano jirro. Waxay dhamaantood sida hooyadood oo kale bartaan cilmiga Chemistry. Arrinta xiisaha leh waxay tahay in dadaalka ay ku baadigoobayso talaalka fayraska Covid-19, ay saddexdeeda cunug go'aansadeen in ay qeyb ka noqdaan dadka si tabaruc ah logu tijaabinayo. ""Waa in aan tallaalnaa dadka caafimaadka qaba ee ay da'doodu u dhaxeyso 18 illaa 55 sano jir,"" waxay sidaas BBC u sheegtay Prof Gilbert. Waxay rajeynaysaa wanaagga ""dadka mutadawaciinta ah"", waxayna ku faraxsan tahay in caawin dheeraad ah ay ka hesho qoyskeeda. Waxay sidoo kale sheegtay in aysan ka walaacsaneyn: ""Marar badan ayaan isticmaalnay tijaabada tallaalada noocan ah, mana filayno wax la yaab leh."" Imika arrinta muhiimka ah waxay tahay sida ay sheegtay: ""Waxaan hadda xoogga saareynaa baaritaanada dhanka seyniska iyo dardar galinta soo saaridda sida ugu dhaqsiyaha badan si loo joojiyo faafidda cudurkan safmarka ah."	https://www.bbc.com/somali/war-53563552
health	Maxaa sababay in cudurka Jabtada uu ku bato UK?	"Tirada dadka uu ku dhaco cudurka lagu kala qaado galmada ee loo yaqaanno Jabtada ayaa heerkii ugu sarreysay ka mareysa waddanka UK tan iyo markii diiwaangalinta la billaabay in ka badan 100 sano ka hor. Isku darka 70,936 ruux oo kiis ayaa lasoo tabiyay sanadkii lasoo dhaafay - waxayna tiradaas afar meelood meel ka badan tahay tiradii 2018-kii. Inkastoo aan lasii saadaalin karin xilligan hore, haddana khubarada caafimaadka waxay rajeynayaan in sanadkan 2020-ka ay hoos u dhici doonaan dadka uu ku dhaco cudurkaas. Hoos u dhaca ayaa la filayaa inuu saameyn weyn yeesho maadaama sanadkan billowgiisii uu jiray amar xayiraad loogu soo rogay UK, fayraska corona awgiis. Taasi waxay ka dhigan tahay in sanadkan ay yaraayeen dadka galmada sameynayay. ""Cudur safmar ah ma noqon karo sida ugu fiican ee lagu yareyn karo dadka uu ku dhaco xanuunka jabtada,"" ayuu yidhi Fraser Wilson, oo ka tirsan hay'adda samafalka ee ka shaqeysa arrimaha la xidhiidha cudurrada galmada, Terrence Higgins Trust. ""Marka inkastoo ay xayiraadda fayraska lagu dhimayay ay sabab u noqon karto hoos u dhaca tirada sanadka dambe, waxaa haddana loo baahan yahay qorshe toosan oo dhibaatadaas wax looga qabto."" Warbixinta ay soo saartay hay'adda Caafimaadka Dadweynaha ee England ayaa lagu sheegay in muddadii u dhaxeysay 2018 -laa 2019 ay korodhay saameynta cudurka Jabtada iyo xanuunno kale oo lagu kala qaado galmada ee laga soo tabiyay dhammaan dadka ay da'dooda tahay 15 iyo wixii ka sarreeya. Dadka ugu badan ee cudurka jabtada  uuku dhacay waa kuwa ay da'dooda u dhaxeyso 20 ilaa 24 sano. Tiradaas oo horay u ahayd 13,623 ayaa gaadhay 17,443. Astaamaha cudurka jabtada lagu karto waxaa ka mid ah in wax adag oo cagaaran ay kasoo baxaan xubnaha taranka, xanuun la dareemo xilliga kaadida iyo in uu dhiig yimaada xilliyada u dhaxeeya labada caado ee gabadha. Hase yeeshee, inta badan cudurkaas calaamadihiisa masoo muuqdaan. Tirakoobkii ugu dambeeyay ee cudurkaas lagu sameeyay waa mid naxdin leh, laakiin khubaradu waxay sheegeen in kororka lagu yareyn karo baaritaan dheeraad ah. Inkastoo khubarada qaarkood u arkaan in cudurka safmarka ah uu yahay ""fursad hal mar uun la helo"" oo yareyneysa tirada xanuunka, haddana kuwo kale waxay aaminsan yihiin in natiijadaasi ay tahay mid aan joogto noqon karin. Hoos u dhaca qeyb ahaan waxaa sababay in dadka shaqada looga fasaxay si ay fayraska isaga baadhaan - laakiin talooyinka kala fogaanshaha dadka qudhoodu waxay horseedeen in ay yaraato galmada la sameeyo. ""Xayiraaddu waxay sabab u noqotay in ay adkaadaan kulamada dadka,"" ayuu yidhi Dr Mark Lawton, oo ka tirsan Dalladda caafimaadka Galmada iyo HIV-ga ee Britain. ""Laakiin meelo badan oo ka mid ah waddanka waxaa hadda laga sameeyaa adeeg baadhitaan oo dadka loogu geeyo guryaha... haddii dhanka kale laga eegana, dadku waxay dawooyinka ku heli karaan qaab sidaasoo kale ah."""	https://www.bbc.com/somali/war-54055994
health	Tallaalka coronavirus ee Pfizer: Mareykanka oo ansixiyay in dawadan loo adeegsado xaaladaha degdega ah	"Hay'adda maamusha Cunnada iyo dawooyinka waddanka Mareykanka (FDA) waxa ay meelmarisay in xaaladaha degdega ah loo isticmaali karo tallaalka fayraska korona ee ay samaysay shirkadda Pfizer-BioNTech. Hay'adda ayaa sheegtay in meelmarinteedu ay aheyd ""guul taariikhi ah"" oo laga gaaray cudurka safmarka ah, kaas oo gudaha Mareykanka ku galaaftay nolosha in ka badan 295,000 oo qof. Tallaalka, oo horseedaya in difaaca jirka uu boqolkiiba 95% ka hortago cudurka Covid-19, Waxay hay'adda FDA u aragtaa inuu yahay mid waxtar ah oo ammaan ah. Madaxweyne Donald Trump ayaa sheegay in tallaalka ugu horreeyay la bixin doono ""wax ka yar 24 saacadood"". ""Maanta qarankayaga waxa uu gaaray mucjiso caafimaad,"" Mr Trump ayaa sidaa yiri. ""Waxa aynu muddo sagaal bilood ah ku soo saarnay tallaal waxtar ah oo ammaan ah."" Ka hor inta aanan warka lagu dhawaaqin, habeenkii Jimcaha, ayey hay'adda FDA cadaadis wayn kala kulantay maamulka Trump si uu u meelmariyo isticmaalka tallaalka. Madaxa hay'adda, Stephen Hahn, ayaa loo sheegay inuu tallaalka meelmariyo si loogu isticmaalo xaaladaha degdega ah, ka hor Jimcaha ama inuu xilka banneeyo, waxaa sidaasi ku warrantay warbaahinta Mareykanka, walow uu arrintaas ku tilmaamay ""been"". Xoghayaha Caafimaadka iyo Adeegyada bini'aadamka, Alex Azar, wuxuu gelinkii hore ee Jimcaha, weriyayaasha u sheegay in waaxdiisa ay la shaqeyn doonto shirkadda Pfizer si Isniinta ama Talaadada loo bilaabo barnaamij ballaaran oo tallaal ah. Tallaalka Pfizer waxaa ansixiyay hay'adaha maamula arrimaha caafimaadka ee UK, Canada, Baxrayn iyo Sucuudi Carabiya. Sida dalalkaas, Mareykanka ayaa qeybta ugu horreeya ee tallaalka waxa uu siinayaa dadka da'da ah, howlwadeennada caafimaadka iyo shaqaalaha gurmadka degdega ah. Dhimashada uu sababay fayraska korona ayaa Mareykanka waxa ay sare u yara kacday tan iyo bishii Nofeembar. Arbacadii, waxa uu dalkaas diiwaangeliyay in ka badan 3,000 oo dhimasho - tiradaas oo ah midda ugu sarraysa ee maalinqura caalamka laga diiwaangeliyay. ""Meelmarinta hay'adda FDA ee in tallaalka Covid-19 in loo adeegsado xaaladaha degdega ah ayaa ah guul taariikhi ah oo laga gaaray cudurkan halaaga ah ee saameeyay qoysas badan oo ku nool waddanka Mareykanka iyo daafaha dunida,"" ayuu yiri Mr Hahn. Waxa uu sheegay in ansixintu ay timid kaddib ""markii la sameeyay hannaan furan oo baraxtiran oo dib loogu eegayay arrinta"" taas oo lagu xaqiijiyay in tallaalku uu gaarsiisan yahay ""Heerrarka waxtarka, badqabka iyo tayada wax soo saarka ee hay'adda FDA"". Khamiistii, khubarada caafimaadka ee latalisa FDA ayaa waxa ay ku talabixiyeen in la ansixiyo in tallaalka loo isticmaalo xaaladaha degdega ah. Guddiga ka kooban 23-ka xubnood ayaa waxa uu gaaray go'aanka ah in faa'iidada tallaalka ay ka wayn tahay halistiisa. Xaaladaha degdega ah, ayey FDA-du sheegtay, in aanay ahayn ansixin dhammaystiran, taas oo u baahan in Pfizer ay soo buuxiso arji kan ka duwan oo arrintaas ay ku dalbanayso. Tallaalka Pfizer/BioNTech ayaa noqday midkii ugu horreeyay ee muujiya natiijo wanaagsan, ka dib markii lagu sameynayay tijaabooyinka markii uu marayay wajiga ugu dambeeyay ee samayntiisa. Waa nooc cusub oo lagu magacaabo tallaalka mRNA kaas oo isticmaalaya hidda-side yar oo fayraska safmarka ah si jirka loo baro sida loola dagaalamo Covid-19 iyo in difaaciisa la dhiso. ""Tallaalku waxa uu ka kooban yahay waxyar oo fayraska mRNA ee [Covid-19] kaas oo galaya unugyada jirka si uu u sameeyo borotiin gaar ah,"" ayey FDA tiri. ""Markii qofka lagu duro tallaalka, jirka ayaa waxa uu soo saarayaa borotiinno aanan sababayn cudur balse dhisaya difaaca jirka kuwaas oo baranaya habka la isaga difaaco cudurka [Covid-19]."" Tallaalka waxa uu ka kooban yahay laba cirbadood oo 21 maalmood ay u dhaxayso qaadashadooda, iyadoo dooska labaad uu yahay xoojiyo. Difaaca jirka ayaa xoogaysanaya kaddib marka uu ruuxa qaato dooska koobaad hasayeeshee saameyn buuxdo waxaa la gaarayaa 7 maalmood kaddib marka dooska labaad la qaato."	https://www.bbc.com/somali/war-55284718
health	"Mwende Mutiso ""Hal naas oo la iga gooyay micnaheeda ma aha in aan ka tagay dumarnimadii"""	"Marka aad la kulanto Mwende Mutiso, waxaad la yaabeysaa sida ay u faraxsan tahay, una dhoolla caddeyneyso, iyadoo sheekada ku saabsan nolosheeda ay tahay mid aad u murugo badan. Xilli ay da'deedu ahayd 23 sano ayaa Musito waxaa ku dhacay cudurka kansarka naasaha. Mid ka mid ah horaaddadeeda ayuu saameeyay. ""Markii la ii sheegay inaan qabo kansarka naasaha, way igu adkaatay inaan rumeysto natiijada. Waxaan aaminsanaan jiray in kansarka naasaha uu ku dhaco oo kaliya dumarka da'doodu gaartay 40 sano iyo ka badan, waxaan is dhahay siduu gabar da' yar ugu dhici karaa cudurkaas? Balse taas ayay ahayd sababta keentay inaan fikirkeyga baddalo. Inta ka harsan nolosheyda,"" ayay tidhi Mwende. Natiijada ku saabsan inay cudurka qabto waxay heshay sanadkii 2016-kii, iyada iyo waalidiinteeana waxay go'aansadeen in ay isbitaallo kale ka hubsadaan waxa loo sheegay. Balse baaritaannadii oo dhan waxay noqdeen isku wada mid. ""Nooca daaweynta ee ay khubarada soo jeediyeen wuxuu ahaa mid ay ku baxeyso lacag malaayiin doolar ah, sidaas darteed waxaan ku khasbanaaday in hal naas la iga jaro, si loo hakiyo cudurka faafitaankiisa oo gaari karay jirka qaybihiisa kale,"" ayay tidhi Mwende. Waxay sheegtay in qalliinkii lagu sameeyay uu gebi ahaanba baddalay nolosheeda, balse ay heshay dhiirrigelin, ayna sii wadatay nolosheeda. Way dadaashay, inkastoo arrinta ku saabsan naaska laga gooyay ay la timid caqabado gaar ah, gaar ahaan sida looga arko dhanka bulshada, sida horayba ugu dhacday haweenka naaskooda ku waaya cudurka kansarka. ""Dabcan heerka naas nuujinta wuu i saameeyay, waxay ahayd markii ay nolosheyda billaabaneysay, waxay ahayd riyadeyda, waxaana is weydiinayay sida aan hal naas ula noolaan doono."" ""Ka haween ahaan, siduu isu baddali doonaa muuqaalkeyga, sidee ayay dharka iila ekaan doonaan,"" ayay ahaayeen su'aalaha igu taagnaa."" ""Taas keliyana ma ahayn, inaan ku fikiro dhimasho ayaa sidoo kale wax badan igu soo noqnoqtay,"" ayay tidhi. Waxay moodeysay mar haddii uu ku dhacay kansar in uu u billowday hannaanka dhimashada. Way noolaatay iyadoo uu ka maqan yahay hal naas, waxayna sheegtay in aysan la kulmin caqabado badan oo ay ka baqeysay, diyaar ayayna u ahayd inay ka hadasho xaaladdeeda. Waxay sheegtay in markii qalliinka lagu sameeyay ee ay bogsatay ay billowday inay xirato dhar u muujinaya in jirkeeda uusan waxba ka maqneyn. Balse markii ay Mwende ku laabatay baadhitaan kale waxay heshay natiijo kale oo naxdin leh. Waxaa loo sheegay in kansarka uu kusoo laabtay naaskii laga gooyay, uuna kusii fiday sambabbadeeda. Natiijadaas markii ay heshay da'deedu waxay ahayd 27 sano. ""Markii la iga helay kansar dheeraad ah oo faafay, dhakhtarku wuxuu ii sheegay in aanan sii noolaan karin sanad kale, waxay ahayd hal maalin ka hor inta aan la gaarin sanad guuradii dhalashadeyda, oo ku beegneyd 8-dii December, 2019-kii. Hadda labo sano kaddib wali waan noolahay,"" ayay tidhi. Mwende waxaa ka muuqata geesinnimo iyo dhiirranaan qeyrul caadi ah, inkastoo nolosheeda ay ku hareereysan yihiin waxyaabo murugo leh. Wxaa loo sheegay in ay nolosheeda halis ku jirto, dhimashadana usoo dhawaatay, balse iyadu waxay aaminsan tahay in nolosha ay tahay hadiyad uu siiyay Alle. Hadda oo ay 29 jir tahay, waxay sameysaa jimicsiyo iyo waxyaabo farxad gelinaya, sida in ay fuusho buuraha. Mar waxay ka mid ahayd dadkii fantay buurta caanka ah ee Mt. Kenya. Xiriirka dhanka ragga, kama aysan quusanin Mwende. Markii ugu horreysay ee xanuunka laga helay waxay xiriir lahaayeen nin aad uga caawiyay dhibaatada heysatay, dhiirrigelin badanna ay ka heshay. Wuxuu ahaa xiriir soo socday ilaa sanadkii 2020-kii, balse furriinkooda kuma saabsaneyn sababta kansarka ay qabto. Mwende waxay aaminsan tahay in dumarnimadu aysan ku xirneyn naas, ama qayb kale oo ka mid ah jirka, balse ay tahay qiimaha shakhsiyadda haweeneyda."	https://www.bbc.com/somali/war-60929769
health	Coronavirus: 'Waxaan ka argagaxsanahay riyadeydii hooyanimada oo baaba'aday'	"Haweenka rajada ka qaba inay hooyooyinka noqdaan ayaa ka walwalsan inaysan riyadooda waligood u rumoobi doonin, maadaama xarumaha caafimaadka ee bixiya adeegyada bacriminta ubadka lagu raadiyo ee caalamka ay joojiyeen howlahooda, taasoo uu sabab u yahay cudurka safmarka ah ee coronavirus. ""Waxaan rabaa inaan cunug u dhalo seygeyga. Cunuggaas waxaan rajeyneynay muddo 12 sano ah,"" ayey tiri Sian Brindlow, oo kasoo jeedda galbeedka gobolka Sussex ee waddanka UK. ""Waxaan ka argagaxsanahay in ay dhammaan riyooyinkaas burburaan"". Haweeneydan waxay ka mid tahay dad badan oo qorsheynayay in loo sameeyo adeegga bacriminta ugxaanta, waxaana dhammaantood mar qura loo wada sheegay in adeeggii loo qaban lahaa hakad loo galiyay sababo la xiriira cudurka dunida ku baahay ee coronavirus. Ma jiro xilli loo qabtay in dib howlahaas loo billaabi doono. Sian waa 40 jir, iyada iyo seygeedana waxay dhawaan billaabeen wajigii saddexaad ee bacriminta ugxaanta, laakiin waxaa kasoo dhexgalay hakinta lagu dhawaaqay. Labadii waji ee ay horay u mareen kuma dhammaanin si guul ah. Howlihii noocan ahaa ee ay horay u mareen iyada iyo seygeeda waxay ku yeesheen saameyn dhinaca maskaxda ah, haddana waxaa uga sii daraya dhibaatada ka dhalatay coronavirus oo sii xoogeysaneysa. ""Ma garaneyno waxa dhici doona. Xaaladdu runtii way adag tahay"", ayey tiri. Xarumaha bacriminta ugxaanta lagu sameeyo ee dalal badan ayaa joojiyay adeegyadooda mana jiro wax caddeynaya goorta ay dib u howlgali doonaan. ""Waan fahansan nahay in arrintan ay dhibaato weyn ku tahay bukaannada iyo xarumaha caafimaad ee adeeggaas fuliya, maadaama dhammaan howlihii bacriminta ugxaanta la joojiyay laga billaabo 15-kii April, 2020,"" waxaa sidaas lagu yiri bayaan kasoo baxay maamulka bacriminta ugxaanta bani'aadanka ee UK. Waddanka Mareykanka, hay;adda bixisa adeegga noocaas ah oo magaceeda loo soo gaabiyo (ASRM) ayaa joojisay shaqadeeda, waxayna dib u dhigtay dadka cusub ee loo sameynayo daweynta bacriminta ugxaanta. Sian waxay sheegtay inay fahansan tahay duruufta sababtay in adeeggii loo waday la hakiyo, laakiin dhowrkii isbuuc ee lasoo dhaafayba way niyad jabsaneyd. Ka hor inta uusan soo bixin cudurka safmarka ah ee coronavirus, waxay rajeyneysay in keydinta ugxaanteeda ay niyadda ugu dagi doonta inta ay sugeyso qalliinka. Haddase ma heysato hubaal. ""Waxaan u maleynayay in haddii ay ukumaha ugxaanta ah isku daraan ay keydin doonaan, taasna waan ku qanci lahaa. Sababtoo ah markaas kama aanan walwali lahayn da'deyda,"" ayey tiri. Sidaasoo ay tahay wali waxay ku rajo weyntahay in howsheeda dib loo billaabi doono xilli aan fogeyn. ""Diyaar ayaan u ahay inaan sugo, haddiiba ay mar uun suurtagaleyso"", ayey tiri Sian. Laakiin way ka warqabtaa in riyadeeda ay burburi karto. Khubarada ayaa sheegaya in joojinta bacriminta ugxaanta ay gacan ka geysaneyso hakinta faafitaanka cudurka Covid-19, maadaama shaqaalaha caafimaad ee howshaas ku mashquulsanaan jiray ay hadda ka qeyb galayaan caawinta bukaannada uu cudurka haleelay. Dr Marco Gaudoin, oo ku takhasusau bacriminta ugxaanta bani'aadanka, ayaa sheegay in tallaabadan ay saameyn adag ku yeelan doonto haweenka ay daweynta u socotay, maadaama guul laga gaaro howshooda ay ku xiran tahay da'dooda iyo waqtiga. ""Markii laga eego dhinaca seyniska, haddiiba ay da'daadu kor u dhaafto 34, bil kasta oo sii socota waxay ka dhigan tahay in fursadda guushaada ay hoos usii dhaceyso 0.3%. Marka haddii lix bilood la gaaro fursaddu waxay lumeysaa 2%,"" ayuu yiri isagoo la hadlayay BBC-da. Bacriminta ay dhakhaatiirta ku sameeyaan ugxaanta bani'aadanka waxaa ku dhalatay 5 milyan oo carruur ah 40-kii sano ee lasoo dhaafay gudahooda."	https://www.bbc.com/somali/war-52326838
health	Boqol sano ka hor sidee xanuun jirey uu u saameeyey waxbarashada?	"Dhibaatada taagan ayaa ah , sidee carruurtu ay dib ugu laaban karaan iskuullada iyaga oo badqaba, si aaney waxbarashada u seegin xilli dunida uu saameeyay cudur dilaa ah oo aan weli loo heli tallaal. Dunidu waxey xilligan wajaheysaa dhibaato lamid ah midii taagneyd 100 sano ka hor markii uu caalamka saameeyay cudurka qaaxada. Qaaadda Yurub iyo Mareykanka toddobadiiba qofba hal qof oo ka mid ah  waxaa xilliggaas dilay  cudurka qaaxada, sida laga soo xigtay xaruunta ka hortagga cudurrada ee Mareykanka, waxaana qaaxada loo helay tallaal sanadkii 1921-kii Marka la eego xaaladdan, ee ah  nidaamka carruurta banaanka wax loogu  dhigayo ayaa u muaqda xalka si carruurtu ay waxbarashadoodu usii wataan. Fikradda ah in carruurta banaanka wax loogu dhigo waxay bilaabatay sanadkii 1904-tii, waxaana bilaabay Jarmalka iyo Belgium, waxaa magaalada Paris sanadkii 1922-kii lagu qabtay shirkii ugu horreeyay ee looga hadlayay nidaamka waxbarashada ee ardeyda banaanka wax lagu baro. Waxaana kuraasta la dhigay goob banaan ah, macalimiinta ayaa qaabkaas wax oogu dhigi jiray cabsida la qabo cudurka qaaxada. Mareykanka, nidaamka ardeyda banaanka wax ku barata wuxuu bilowday sanadkii 1907-kii kaddib markii labo dhakhtar oo kasoo jeedo jasiiradda Rhode ay soo jeediyeen nidaamkaas, sida laga soo xigtay wargeyska New York Times. Waxaana markii dambe la furay iskuullo ardeyda banaanka wax uga dhiga, sida in ardeyda goob banaan ah la geeyo ama wax lagu baro gudaha doomo la cidleeyay. Qaaxada ayaa ka duwan cudurka Covid-19,  waana cudur ay gudbiso dabeysha, waxay ku dhaceysa qofka ay gasho bakteeriyada  ka dhalato qaaxada muddo saacado ah, sida laga soo xigtay xaruunta ka hortagga cudurrada ee Mareykanka. Halka Covid-19 lagu kala qaado taabashada ama goob uu qof qaba cudurka uu taabtay, sida ay sheegtay Ha'yadda Caafimaadka Adduunka. Talyaaniga oo Caabuqa Corona awgiis u xiray dhammaan Dugsiyada iyo Jaamacadaha Maxaa keenay in ardayda Banaadir ay ku dhacaan imtixaanka dugsiga sare? Sidee looga gudbi karaa caqabadaha haysta hannaanka waxbarasahda Soomaaliya? ""Marka laga soo tego xanuunnada ka dhasha nafaqo darrada, qaaxada ayaa aheyd dhibaatada ugu weyn ee heystay carruurta xilliggaas"" Andre Dalben, oo ka tirsan jaamacadda Sao Paulo,ayaa sidaasi sheegay. In carruurta laga raro deegaannada ay ka dhalan karaan xanuunada, sida goobaha ciriiriga ah, waxay kaalin weyn ka qaateen ilaalinta caafimaadka carruurta. Diana Vidal oo ka tirsan jaamacadda Sao Paulo gaar ahaan qeybta taariikhda waxbarashada ayaa sheegtay in fikradda ah carruurta banaanka wax loogu dhigo ay bilaabatay intii u dhexeeysay labadii dagaal ee u dunida markaas oo waxbarashada ay kobceysay. Profesoor Dalben wuxuu helay diiwaanno dhowr ah oo ku saabsan iskuulaadka ardeyda banaanka wax uga dhigi jiray sanadihii 1920s iyo 1930s. Mid kamid ah iskuulaadkaas waxaa la oran jiray (Escola de Aplicação ao Ar Livre/ EAAL), geed hoostiis ayaa ardeyda wax loogu dhigi jiray magaalada Sao Paulo ee Brazil laga bilaabo 139-kii ilaa 1950-kii, markii dambe waxaa loo raray dhismo ku yaalla halkaas. Waa kuwaan sawirrada taariikhiga ah ee ku saabsan iskuulkaas oo ardeyda banaanka wax loogu dhigi jiray. Inta badan iskuulkaas, kuma badneyn ardeyda kasoo jeedda qoysaska dabaqadda dhexe, waxaa wax ka dhigan jiray 350 ardey, waxaana jirtay ardey badan oo sugsysa in la qaabilo. ""Waxaan la hadlay ardeydii wax kasoo baratay iskuulaadkaas oo haatan galay da'da 80, waxay ii sheegeen in macalimiinta ay ahaayeen dad waxbarashada ku adag, marka la fiiriyo iskuullada kale waxbo kama duwaneyn"" ayuu yiri profesoor Dalben. Wuxuu sheegay in iskuullaadka ardeyda banaanka wax ugu dhigi jiray ay meesha ka baxeen sanadihii lixdameeyadii. Daraasado ayaa muujinayaa in fiditaanka cudurka lagu yaren karo nidaamka ardeyda banaanka wax loogu dhigayo balse cilmi- baarayaashan waxay rumeysan yihiin in fikradda ah in ardeyda banaanka wax loogu dhigo dib loo booqdo. Nidaamka ardeyda banaanka wax loogu dhigo waxaa laga dhaqan geliyay gobolka Kashmiir qeybta ay Hindiya maamusho, halkaas oo ardeyda ay ku bartaan agagaarka buuraha qabowga badan ee Himalayas. Dalka Singapore wuxuu sanado badan waday olole uu ardeyda banaanka wax loogu dhigayo si loo xoojiyo maskaxda iyo jirka carruurta dalkaas. Finland, waxaa caan ka ah ardeyda wax loogu dhigo banaanka ama keymaha gudahooda. Denmark waxaa ka jirtaa maalin lagu magacaabo Udeskole, iskuullaad badan ayaa si joogta ah u dhaqangeliya arrintani, dalkan wuxuu ku baaqayaa in qaabkan ardeyda wax lagu baro si looga hortaggo cudurka Covid0-19. Prof. Vidal waxay sheegeysaa in nidaamka ardeyda banaanka wax loogu dhigo uu xoojinayo xiriirkooda, dhaqdhaqaaqa jirkooda iyo horumarinta niyad wanaagga. Waxay macalimiinta ka dhigeysa tababarayaal baddalkii ay gudbin lahaayeen casharka. Prof. Dalben wuxuu sheegaya in nidaamka ardeyda banaanka wax loogu dhigayo uu yahay tallaabo dhiirogelin ah oo dib looga fiirsanato sida ay u howlgalaan iskuulaadka maanta ""Markii aan bilaabay daraasaddeyda, waxaan diiradda saaray deegaanka wax lagu barayo carruurta balse haatan waxaa jirtaa dhibaatada ka dhalatay safmarka"" ayuu yiri Dalben. ""Waxaan dib uga fiirsan karaa iskuulada sidii aan sare ugu qaadi laheyn nidaamka ardeyda banaanka wax loogu dhigo si loo adeegsado barxadaha iyo goobaha kale ee dadweynaha, mana raaci doono qaabkii uu ahaan iskuulaadkii hore ee banaanka ardeyda wax ku bari jiray balse dib ayaan u casriyeyn karnaa"""	https://www.bbc.com/somali/war-54179193
health	Daraasad: Kaniiniga paracetamol-ka oo la ogaaday inuu hoos u dhigo awoodda raganimada	"Daraasad cusub oo shaaca laga qaaday ayaa lagu sheegay in kiimikooyin dhowr ah oo soo gala jirkeenna, sida maaddada bisphenol A (BPA) iyo sunta dioxin, kuwaasoo ku jira waxyaabaha aan sida joogtada ah u isticmaalno, ay sababaan inay hoos u dhacdo tayada awoodda raganimada. Cilmi baaristan, oo lagu daabacay Majalladda ""Environment International"", ayaa lagu baaray ilaa 9 kiimiko oo sidoo kale uu ka mid yahay xanuun baabi'iyaha sida wayn loo isticmaalo ee paracetamol-ka. Waxaa kale oo kiimikooyinkan ku jira maaddada phthalate ee loo adeegsado jilcinta waxyaabaha ay ka mid yihiin caagagga biyaha lagu shubto. Khubarada ayaa sheegay in isku darka kiimikooyinka ay ka kooban yihiin walxahan ay saamayn ku yeeshaan habka ay u shaqeeyaan unugyada taranka ragga ayna yareeyaan awoodda shahwada. Daraassaddan, oo markii la sameynayay la isticmaalay kaadi laga qaaday 98 nin oo ay da'doodu u dhaxayso 18 ilaa 30 sano oo ku nool dalka Denmark, ayaa lagu ogaaday in kiimikada ugu halista badan ay tahay maaddada BPA oo loo isticmaalo qalab badan oo ay ka mid yihiin caagagga biyaha lagu shubo, caanaha warshadeysan iyo konteenarrada yar yar ee raashinka lagu qaato. Cilmi baaristan ayaa sidoo kale lagu ogaaday in unugyada taranka ee ragga ay billowdaan marka ay wali ku jiraan uurka hooyada. Sidaas awgeed waxay saamaynta soo gaari kartaa haweenka uurka leh ee sida carruurta labka ah. Cilmi baareyaasha dabagalka ku samaynayay tayada shahwada ragga aya amuddo dheer ka hor fahmay in uu jiro hoos u dhac. Sanadkii 2017-kii ayaa wargays ka faallooda taranka bani'aadanka lagu daabacay natiijada 200 oo daraasadood oo laga sameeyay Waqooyiga Ameerika, Yurub, Australia iyo New Zealand, taasoo lagu ogaaday in tirada unugyada taranka ragga ay yaraatay 50% muddadii 40-ka sano ahayd ee lasoo dhaafay gudaheeda. Taas waxaa sii dheereyd in dhakhaatiirta khubarada ah qaarkood ay sheegeen in haddii hoos u dhaca uu sii socdo uu samayn ku yeelan doono kororka tirada dadka caalamka. Waxay saynisyahannadu hoosta ka xariiqeen in arrintani ay kusii darsantay cudurrada ku imaada galmada oo muddooyinkii dambe aad u batay. Daraasadda ugu dambaysay oo ay isbuucii lasoo dhaafay daabaceen dhakhaatiir iskaashaday oo ka kala socday UK iyo Denmark, ayaa muujisay in kiimikooyinka saamaynta ku yeesha unugyada taranka ay hadda yihiin waxa ugu wayn ee walaaca keenaya. Sida uu qoray wargayeska ""The Guardian"", Barfasoor Andreas Kortenkamp oo ka tirsan Jaamacadda Brunel ee waddanka England, oo daraasaddan ka shaqeynayay tan iyo markii la billaabay, ayaa sheegay in natiijada ay ahayd mid lama filaan ah, ayna aad ula yaabeen khatarta ay leeyihiin kiimikooyinka la baaray. Dhammaan khubarada ku xeel dheer cilmigan iskuma wada raacsana natiijada kasoo baxday daraasaddan cusub ee la shaaciyay. Waxaa jira qaar aan la dhacsanayn, oo sheegay in hoos u dhaca tayada taranka ragga ay sabab u yihiin waxyaabo kale oo aan ahayn kiimikooyinka lagu xusay daraasadda. Kuwo kalena waxay sheegeen in kiimikooyinka liiska daraasadda ku jira ay yihiin kuwo xaddidan oo ka yar tiradii loo baahnaa in la baaro. Intaas waxaa sii dheer inaan ilaa hadda la ogayn inta ay la egtahay khatarta ay dumarka ugu jiraan kiimikooyinka loogu kuur galay daraasaddan."	https://www.bbc.com/somali/war-61776766
health	Coronavirus: Amiir Charles oo laga helay fayraska corona	"Amiirka Wales ayaa baaritaan lagu sameeyay lagu ogaaday in uu qabo xanuunka coronavirus, sida lagu sheegay war saxaafadeed ka soo baxay Aqalka Clarence. Amiir Charles, oo 71 sano jir ah, waxaa lagu arkay astaamaha Covid-19 oo iska yara fudud ""balse xaaladdiisa caafimaad way wanaagsan tahay,"" ayuu yiri afhayeen u hadlay. Xaaskiisa oo 72 sano jir ah ayaa sidoo kale la baaray, waana laga waayay fayraska. Aqalka Clarence wuxuu sheegay in Charles iyo Camilla ay hadda is karantiileen Gurigooda Balmoral. Waxaa intaa lagu daray in Amiirka uu ka soo shaqeynayay guriga maalmihii la soo dhaafay. Warka qoraalka ah waxaa lagu yiri: ""Iyadoo la raacayo talada dowladda iyo adeegyada caafimaadka, Amiirka iyo xaaskiisa waxay isku go'doominayaan gurigooda ku yaalla Scotland. ""Ma cadda weli qofka uu Amiirka ka qaaday fayraska iyadoo ay jirto in uu shaqo culus oo la xiriirta doorkiisa uu qaaday isbuucyadii la soo dhaafay."""	https://www.bbc.com/somali/war-52034800
health	Qofkii labaad oo ka dawoobay HIV	"Nin kasoo jeeda London ayaa noqday qofkii labaad ee caalamka ku nool oo ka dawooday Caabuqa HIV, sida ay dhakhaatiirtu sheegeen. Adam Castillejo ayaa wali xor ka ah Caabuqa kaddib markii daweynta ka joojiyay muddo 30 bilood ah ka hor. Ninkan kuma uusan reysanin dawooyinka HIV-ga kaliya, balse wuxuu sidoo kale ku caafimaaday daweyn looga sameynayay unugyada jirkiisa, taas oo uu u qaadanayay xanuunka kansarka, kaasoo uu sidoo kale qabay, sida uu ku warramay wargeyska the Lancet HIV. Dhaktaariirta kansarka ka daweyneysay ayaan fileynin in dawooyinkooda ay horseedi doonaan difaac ka hor taga HIV-ga. Sanadkii 2011-kii,  Timothy Brown, oo loo yaqaannay  ""Bukaankii Berlin"" ayaa noqday qofkii ugu horreeyay abid ee lasoo tabiyay inuu ka bogsaday HIV. Ninkaas ayaa muddo saddex sano iyo bar ah qaadanayay dawo la mid ah midda bukaanka labaad uu qaatay. Dawada lagu taageero unugyada oo loo yaqaanno ""stem-cell"" ayaa u muuqata inay Caabuqa ka hor istaageysa inuu isku sii fidiyo gudaha jirka, iyadoo difaaca qofka bukaanka ah ku xoojinaysa unugyo kale oo ka hortagi kara HIV-ga. Adam Castillejo - oo hadda 40 jir ah, loona yaqaanno ""Bukaanka London"" wuxuu go'aansaday in magaciisa la shaaciyo. Ninkan ayaan dhiiggiisa lagu arkin HIV ay qalabka baaritaanka qaban karaan, sida ay dhakhaatiirtiisu sheegeen. Waxaa laga joogaa hal sano markii lagu dhawaaqay inuu ka reystay caabuqa, ilaa haddana wuxuu ka yahay xor. Barfasoor Ravindra Kumar Gupta, oo hoggaaminaya cilmi baarista lagu raadinayo dawada HIV-ga, kana socda Jaamacadda Cambridge, ayaa BBC-da u sheegay: ""Arrintan waxay caddeyneysaa in sida ay u badan tahay hubaal loo helay dawada HIV-ga"". ""Waxaan baaritaankeenna ku ogaanay in habka daweynta ee loo yaqaanno ""stem-cell"" uu yahay mid looga reysan karo HIV-ga, markii ugu horreysayna waxaa sagaal sano ka hor lagu ogaaday bukaanka Berlin"". Laakiin tani ma noqon doonto dawo loo isticmaalo malaayiinta qof ee qabta cudurka HIV-ga ee ku nool qeybaha kala duwan ee dunida. Daawadan xoogga badan waxaa markii hore loogu talagalay in lagu daweeyo kansarka ay bukaannadaas qabeen. Dawooyinka kaalmada ah ee hadda loo isticmaalo HIV-ga ayaa ah kuwo wax tar weyn leh, taasoo micnaheedu yahay in dadka la nool xanuunkan ay muddo dheer sii noolaan karaan iyagoo caafimaad buuxa dareemaya. CCR5 waa dawada sida ugu badan loogu isticmaalo in jirka loogu faafiyo ka hor tagga cudur sidaha ee la yiraahdo HIV-1, waana mid caalamka oo dhan laga helo. Laakiin dad dhif ah ayuusan jirkoodu la shaqeynin habka ay dawadaas u falgasho. Waxaa dawadan markii ugu horreysay adeegsaday seynisyahan ku xiran dalka Shiinaha oo lagu magacaabo He Jiankui. Tijaabooyinka la sameeyay waxaa lagu sheegay in 99% unugyada difaaca jirka ee Mr Castillejo ay baddaleen kuwo kale oo lagu deeqay. Laakiin wali wuxuu gudaha jirka ku leeyahay astaamo ka haray caabuqii ku jiray, isla sida bukaankii ka horreeyay ee lagu magacaabayay Mr Brown. Sidaas awgeed lama dhihi karo waxaa la hubaa in uusan HIV dib ugu soo noqon karin."	https://www.bbc.com/somali/war-51820014
health	M﻿ataano ka dhashay shahwo la keydiyay 30 sano kahor	"Mataano ayaa ku dhashay gobolka Tennessee, kuwaas oo ka dhashay ugxanta haweeney iyo manida ninkeeda oo lagu qaboojiyay baraf in ka badan 30 sano. Marka la isku daro manida iyo ugxanta ayaa waxaa afka qalaad lagu yiraahdaa (embryo). Waxaa kaddib lagu keydiyaa sheybaar in muddo ah illaa ay ka gaarto heer lagu beeri karo minka haweeney. Waxaa la rumeysan yahay in tani ay rikoor cusub u tahay muddada ugu dheer ee ugxanta la keydiyo kaddibna ay ka dhashaan carruur. Waxaa lagu qbaoojiyay maaddada nitrogen oo dareere ah, heerkul gaaraya ilaa -128C (-200F) 22-kii April 1992. Rachel Ridgeway, oo ah hooyo afar carruur ah heysata kana soo jeedda gobolka Oregon ee dalka Mareykanka, ayaa mataanahan dhashay 31-kii October. Aabbahood, Philip Ridgeway, ayaa sheegay in arrintan ay tahay ""mid ahsqaraar ah "". Lydia Ann iyo Timothy Ronald Ridgeway ayaa rikoor cusub dhigay, sida laga soo xigtay Xarunta Qaranka ee Ku Deeqidda Ugxanta (NEDC), oo ah urur diimeed si gaar ah loo leeyahay oo sheegay in taasi ay gacan ka geysatay dhalashada 1,200 oo carruur ah oo ka dhashay embryo la qaboojiyay. Waxaa hore rikoorka u heysatay Molly Gibson, oo sanadkii 2020 ka dhalatay embryo la qaboojiyay 27 sano kahor. ""Go’aanka ... lagu qaadanayo embryo-ha waa inay u xaqiijisaa bukaannada ka walaacsan inuu jiro qof doonaya mid la keydiyay 5, 10, 20 sano kahor,"" ayuu yiri Dr. John David Gordon, oo ah qofka embryo-ha ku tallaalay hooyada dhashay mataanaha. Embryo-ha mataanaha ayaa waxaa ku deeqay lammaane aan la aqoon iyadoo la adeegsanayo teknoljiyadda  IVF.  Ninka ayaa ku jiray da'da 50-meeyada, waxayna lammaanahan adeegsadeen ugxanta haweeney 34 jir ahayd. Ugxanta iyo manida laga qaaday ayaa lagu keydiyay sheybaar ku yaalla xeebta galbeed ee Mareykanka ilaa sanadkii 2007 markii lammaanaha ay ugu deeqeen shirkadda NEDC ee Knoxville, Tennessee si ay lammaanayaasha kale u isticmaalaan. Dhaqtar ku takhasusay ugxanta oo ka tirsan xarunta dhalmada ayaa markii dambe embryo-ha ku beeray minka haweeneyda dhashay mataanahan. War ay soo saartay NEDC ayaa waxay ku sheegtay inay rajeyneyso in warbixintan ay ""dhiirrigelin u tahay dadka kale si ay qudhooda u tijaabiyaan ugxanta"". Waa carruurtii ugu horreysay ee ka tirsan qoyska Ridgeway – kuwaasoo ku dhashay hannaanka IVF. Qoyska ayaa waxay leeyihiin afar kale oo carruur ah oo da’doodu ay u dhaxeyso hal jir ilaa siddeed jir. ""Waxaan ahaa shan jir markii Alle uu suurtogeliyay dhalashada Lydia iyo Timothy, isaga ayaana intaa kaddib noloshooda daryeelayay,"" ayuu Philip Ridgeway u sheegay telefishinka CNN. ""Runta ayaa waxay tahay, inay yihiin carruurteenna ugu waaweyn, inkastoo ay yihiin carruruteenna ugu yar yar."" ""Wax lala yaabo ayay maskaxda ku tahay."" Ayuu intaas ku daray. Muhiimadda ay leedahay Dr Cabdulqaadir Wehliye Faarax oo ah la la taliyaha wasaaradda caafimaadka dowladda federaalka Soomaaliya ee arrimaha caafimaadka taranka ayaa BBC-da u sheegay in hannaankan uu ahmiyad weyn leeyahay, marka la eego dhibaatada dhanka dhalmada ee ka jirta qeybo ka mid ah adduunka. “Waxaa jira lammaane aan fursad u helin inay carruur helaan, kuwaasoo u baahan inay raadsadaan xarumaha dhalmada, taas darteed ayay ahmiyad weyn ugu leedahay qoysaska is qaba inay helaan ubad,” ayuu yiri. Ugxanta laga soo qaado haweeneyda iyo manida ninka ayaa la isku daraa kuwaasoo lagu keydiyo sheybaar kahor intaan lagu beerin minka haweeney. “Ubadka marka uu beermo waxaa la sugaa ilaa saddex maalmood oo kale, oo lagu sameeyo sheybaarka. Marka ay gaaraan marxalad gaar ah markaas waxaa loo baahdaa minkii lagu beeri lahaa,” ayuu intaa raaciyay. Diinta Islaamka maxay ka qabtaa arrintan? Dr Cabdulqaadir ayaa sheegay in guud ahaan ay diintu banneysay hannaankan, lagana isticmaalo xarumaha taranka ee dunida Islaamka oo ay Soomaaliya ka mid tahay, balse ay jirto shuruud arrintaas ku xiran. “Fatwada culimadu ay sameeyeen guud ahaan way oggoshahay, laaaiin waxaa shardi ah in ugxanta iyo minka ay ka yimaadaan labo qof oo isku qaba shareecada Islaamka, taas micnaheedu waa in manida ninka aan lagu beeri karin ugaxanta haweeney uusan qabin.” Ayuu yiri Dr. Cabdulqaadir."	https://www.bbc.com/somali/articles/cy9kl1k4ypwo
health	Coronavirus: Ciimada Nigeria oo dilay tiro ka badan dadka u dhintay Covid-19	"Ciidamada amniga ee Nigeria ee meel marinaya xannibaadda dhaqdhaqaa ee dalkaas saaran waxay dileen dad ka badan kuwa u dhintay fayraska corona, sida ay sheegtay hay'ad u dooda xuquuqda aadanaha oo dalkaas ka howlgasha. Caddeynta dilalka la geystay waxaa bixiyay dad telefoonka ka wacay hay'adda ama u diray muuqaallo, sida ay sheegtay Hay'adda Qaran ee Xuquuqda Aadanaha ee Niegria (NHRC) oo ah mid dowladda ay leedahay. Waxay sheegtay in ciidamada amniga ay dileen 18 qof tan iyo markii xannibaadda lagu soo rogay Nigeria, 30-kii bishii March. Dhanka Coronavirus waxaa u dhimatay 12 qof sida ku cad macluumaadka wasaaradda caafimaadka Nigeria. Dalka Nigeria oo shacabkiisu ay gaarayaan 200 oo milyan oo qof, waxaa laga soo sheegay 407 kiis oo Covid-19 ah laakiin waxaa jirto cabsi ah in si degdeg ah uu ugu faafo qeybaha dadka badan ee dalkaas. Ciidamada Nigeria waxaa horey loogu eedeeyay tacadiyo iyo xadgudubyo ka dhan ah bulshada. Ugu yaraan, 1,476 oo qof ayey askarta dalkaas dileen sannadkii tagay oo keli ah, sida uu sheegay Golaha Xiriirka Caalamiga ah. Sida ku xusan warbixinta hay'adda ee Nigeria ee intii xayiraaddu socotay, NHRC waxay sheegtay in ay heshay ""18 dhacdo oo kala duwan oo ah dil aan kala sooc lahayn oo sababay geerida 18 qof"". Sida ay sheegtay hay'adda tirada guud ee dacwadaha la soo gaarsiiyay waxay gaarayaan ill 100 oo kal kala yimid 24 ka mid ah 36-da gobol ee Nigeria - Waxaa ka mid ah Lagos, Ogun iyo Abuja. Seddaxdan gobol xayiraaddii saarnayd labada isbuuc ayaa la kordhiyay. Qeybaha kale waxaa saaran xannibaado kala duwan oo booliska iyo militariga ay qeyb ka yihiin dhaqangelinta bandowga 24-ka saac ah. Laamaha amniga ee Nigeria kama aysan jawaabin dhacdadaas ay soo weriyay hay'adda NHRC. Balse horraantii bishan, Booliska Nigeria waxay shacabka ku booriyeen in ay ciidanka ku soo wargeliyaan dadka jebinaya shuruucda la soo rogay, waxayna intaa ku dareen: ""Xuquuqda shacabka Nigeria laguma xadgudbi karo iyadoo marmarsiiyo loo yeelayo"". By Ishaq Khalid, BBC News, Abuja Warbixintan la yaab kuma noqoneyso dad badan oo u dhashay Nigeria. Booliska waxay lahaayeen sumacd xumo la xiriirta xadgudub, jirdil iyo tacaddiyo kale oo dhacayay ka hor coronavirus iyo xanibaaddan wax looga qabanayo inuu faafo fayraska safmarka ah. Arrinta xiisaha leh waxay tahay, warbixintan cusub kama imaan hay'adihii horey u eedeyn jiray sida Human Rights Watch ama Amnesty International. Balse waa warbixin ay soo saartay hay'ad ay dowladda leedahay. Saraakiisha maamula Booliska Niegria waxay sheegeen in sidii ugu wanaagsanayd ay sameynayaan si askarta dhibka geystay loo hor geeyo laamaha cadaaladda. Intii xayiraadda ay socotay, boolsika Lagos waxay xireen askeri ka soo muuqday fiidiyow isagoo qiyaastii $110 dollar ka qaadanaya darawal. Afhayeenka Booliska Lagos wuxuu sheegay in askerigaas maxkamad la hor geeyay, lacagtana loo celiyay qofkii uu ka qaatay. Askeri kale ayaa la dacweeyay ka dib markii uu ku xadgudbay qof shaqaale caafimaad ah. Isagoo shacabka Nigeria kala hadlayay xannibaadda, Isniintii, Madaxweyne Maxamadu Buhari wuxuu diray farriimo isku dhafan oo la xiriiray laamaha amniga, wuxuuna yiri: ""Ciidamada amniga waxaa loo soo saaray wax ka qabashada xaaladdan cakiran, wayna ku amaanan yihiin. Waxaan ku boorinayaa in feejignaanta ay sii badiyaan, ayna wax qabad muujiyaan, iyo sidoo kale in ay iska ilaayiyaan talaabooyiinka adag iyagoo aan ka fogaanayn masuuliyaddooda dhanka amniga."" In kastoo sharciyada adag ay meesha ku jiraan, haddana dad badan oo reer Nigeria ah ayaa kalsooni yar ku qaba in ay isbedesho dhaqanka askarta in kastoo maamulka ay ballanqaadyo sameynayaan."	https://www.bbc.com/somali/war-52322641
health	RSV: Fayraska aan wax badan laga aqoon ee carruurta ku dhaca	"Horraantii sanadkan 2021 shaqaalaha Isbitaalka Carruurta Maimonides ee Brooklyn, New York, ayaa dareemay nafis. Kiisaska Covid-19 ee magaalada ayaa hoos u sii dhacayay. Sababo ka dhashay kala fogaanshaha bulshada, xirashada af-saabka iyo dhaqashada gacmaha, sidoo kale kiisaska xanuunnada kale sida hargabka ayaa yaraaday. Balse bishii March tiro aad u badan oo carruur iyo dhallaan qunfacaya ah ayaa la keenayay isbitaalka, qaarkood waxay la harjadayeen neefsashada. Waxaa ku dhacay RSV, o ah fayras ku dhaca neef-mareenka, waana fayras la arko xilliyada qaboobaha wuxuuna sababi karaa dhibaatooyin dhanka sambabbada ah. Xilligan sannadka, kiisaska RSV waxay ahaayeen inay yaraadaan. Balse taa beddelkeed, way kordhayeen. Bilihii xigay, kiisaska kordhaya ee RSV ayaa lagu arkay koofurta Mareykanka, Switzerland, Japan iyo UK. Dhaqaatiirta ayaa sheegay in dabeecadda la yaabka leh ee fayraska ay u muuqato mid la mid ah tan Covid-19. Sannadkii la soo dhaafay, xayiraadaha iyo tallaabooyinka faya-dhowrka ayaa hoos u dhigay faafitaanka coronavirus, iyo fayrasyada kale sida RSV. Carruurtu iskama difaaci karaan fayrasyadan. Markii la dabciyay tallaabooyinkan, RSV ayaa ku dhacay dhallaan iyo carruur badan, taas oo keentay kororka fayraskan ee xilligan aan la fileyn. Wuxuu noqday mid xilli walba oo sannadka ka mid ah ka yaabin kara qoysaska iyo isbitaallada. Dillaacitaanka fayraskan ee xilligan aan la fileyn ayaa keenay in ay buuxsamaan qeybaha la seexiyo carruurta uu ku dhaco. Shaqaalaha isbitaallada, ayaa la kulmay xaalado aan caadi ahayn. ""Qeybteenna daryeelka gaarka ah ee ICU mar kale way buuxsantay. Balse marka maaha Covid, ee waa fayras kale,"" ayay tiri Rabia Agha, oo ah agaasimaha qeybta xanuunnada faafa ee carruurta ee isbitaalka Maimonides. Markii uu xanuunku aad u jiray, horraantii April, inta badan carruurtii la gelinayay ICU waxay qabeen RSV. Daafaha dunida, fayraska ayaa saameyn ba'an ku yeeshay carruur yaryar oo bilooyin laga difaacayay xanuunnada faafa, haatanna uu si kedis ah ugu dhacay. ""Wuu naga yaabiyay. Waynu ogeyn inuu yahay wax la filan karo, balse uma qabin in tiradu sidaa u badnaan doonti,"" ayuu yiri Christoph Berger, madaxa waaxda xanuunnada faafa ee Isbitaalka University Children's Hospital ee magaalada Zurich. Isbitaalkiisa, kiisaska RSV ayaa inta badan la arki jiray January, halka ay yaraan jireen bilaha xaagaga ee June ilaa August. Sanadkan, wax kiisas ah lama arkin Gu'ga. Taas beddelkeed, waxay kiisasku kordheen June, waxayna July gaareen 183, tiradaas oo ka badan tii xilliyadii qaboobaha ee sanadkii hore. ""Waynu buuxnay, sariir walba bukaan ayaa jifay, taasina caqabad ayay ahayd,"" ayuu yiri Berger oo dib u milicsanaya bishii July. Isbitaalkiisa ayaa ku qasbanaaday in carruurta la xanuunsan RSV uu u wareejiyo isbitaallada kale ee firaaqada ah. Isbitaallo kale oo badan oo ku yaalla Switzerland ayaa la kulmay isla xaaladdaas. RSV ayaa xagaagii dhibaato ka badan tan coronavirus ka geystay Switzerland. ""Intii lagu guda jiray xilligaas ma aynaan arag kiisaska Covid,"" ayuu yiri Berger. Carruurtii yareyd ee isbitaalka loo geeyay Covid si deg deg ah ayay uga boodeen. ""Kuwii qabay RSV muddo dheer ayay sii joogeen,"" ayuu yiri. Caabuqa RSV ma aha waxa dhiillada leh. Sida laga soo xigtay Xarunta Xakameynta iyo Kahortagga Cudurrada ee Mareykanka, inta badan carruurta mar buu ku dhacaa marka ay gaaraan labo sano. Inta badan waxaa lagu arkaa calaamado sida hargabka ah, sanka oo biyo ay ka dareerayaan iyo qufac, wayna ka caafimaadaan. Balse dhallaanka qaar iyo carruurta yar yar, wuxuu ku sababi karaa quuman, waxaana dhib ku noqon karta neefsashada. Qiyaastii 1-2% boqolkiiba carruurta ay da'doodu ka yar tahay 6 bilood ee uu ku dhaco RSV ayaa loo qaadaa isbitaalka waxaana la siiyaa hawada oksojiinka si ay u soo kabtaan. Qaarkood ayaa u baahan kara tubooyinka quudinta. Marka ay caawinaaddaas helaan, intooda badan maalmo gudahood ayay ku caafimaadaan. Kahor xanuunka safmarka ah ee coronavirus, isbitaallada ayaa u diyaar garoobi jiray kororka kiisaka RSV marka uu dhow yahay xilliga qaboobaha. Bukaannada khatarta ugu badan ku jira sida carruurta xilligooda ka soo hormaray iyo kuwa qaba dhibaatooyinka dhanka wadnaha ayaa waxaa lagu dabiibi karaa palivizumab, waa tallaal difaac ah oo ka acawin kara inay fayraska la dagallamaan. Tallaalkan ayaa la siiyaa bil walba marka uu socdo fayraska RSV. ""Tallaabooyinkii loo dejiyay Covid dartood, dadku ma aysan kulmeyn, ma aysan safreyn, aad beyna uga taxadarayeen xirashada af-saabka iyo kala fogaanshaha,"" ayay tiri Agha. ""Taasina waxay dhab ahaantii gacan ka geysatay xakameynta Covid iyo dhammaan fayrasyada kale. Sidaas darteed, hal xilli oo RSV ah ayaa gebi ahaanba la waayay. Haddii aad hal xilli ka badbaaddana, ma yeelaneysid difaac, hooyooyinkuna ma yeelanayaan difaac ay u gudbiyaan dhallaanka."" Taas waxaa ka dhalanaya, in caruurta ay u nuglaadaan RSV marka ay xaaladdu caadi ku soo noqoto. Xog laga helay dalal kala duwan ayaa waxay taageereysaa fakradda ah yaraanta difaaca jirka haddii fayraska aan la arkin hal xilli. ""Kiisaska ugu badan waa carruurta ay da'doodu ka yar tahay hal sano, kuwaas 'oo ka booday' hal xilli oo RSV ah"", ayay saraakiisha Caafimaadka Bulshada England ku yiraahdeen email ay u soo direen BBC-da, kaas oo ay ku sharxayaan kororka kiisaska fayraska ee xagaagii lagu arkay qeybo ka mid ah England. Su'aal muhiim ah oo la is weydiinayo ayaa ah in waxa arrintan ay uga dhigan tahay bilooyinka soo socda. Kororka xagaaga lama micno aha inaysan jirin doonin kiisas badan marka ay cimiladu isku beddesho qabow. Meelaha qaarna, kiisaska ayaa haatan uun kordhaya. ""RSV, iyo quumanka ay sababto, waa waxa ugu weyn ee ay haatan isbitaallada carruurtu isu diyaarinayaan, iyagoo filaya, haatanba arkay iyo ka dhursugaya,"" ayay tiri Sophia Varadkar, oo ah agaasime ku xigeenka isbitaalka Great Ormond Street Hospital ee London. Isbitaalkeeda, kiisaska ayaa sii kordhaya, waxayna fileysaa in toddobaadyada soo socda la arko kuwo kale oo badan. Kuwa xannaaneynaya dhallaanka, RSV wuxuu uga daran yahay Covid-19, ayay tiri Varadkar. ""Covid-ka carruurta, guud ahaan, ma aha xanuun daran. Carruur badan lama aysan xanuunsan runtii. RSV waa xanuun daran, [oo saameynaya] carruur badan, waanan ognahay in carruurtaas yar yar uu ka dhigi karo kuwo ildaran,"" ayay tiri. ""Inta badan carruurta, wuxuu u noqon karaa xanuun aan darneyn, waaliddiintooda ayaa daryeeli kara, waxay keliya u baahan yihiin daryeel, quudin badan, waqti deggan, paracetamol haddii ay xummad heyso, intaas un bey u baahan yihiin,"" ayay tiri Varadkar oo ku sugan London. Balse haddii ilmuhu la dhibtoonayo neefta iyo wax cunidda, amaba uu waalidku dareemo inay wax khaldan yihiin, waa inay caawinaad raadsadaan, ayay tiri. Isbitaalka Maimonides ee Brooklyn, haatan ma badna kororka kiisaska RSV. Balse Agha ayaa aaminsan in cashar weyn uu ugu jiro isbitaallada la qabsanaya saameynta ka dhalatay Covid-19. ""Waxa ay ina bartay waa inaad diyaar garowdaa,"" ayay tiri Agha. ""Arrimuhu ma aha sidii ay ahaan jireen labo sano kahor. Noloshu way is beddeshay, dunidu way is beddeshay, fayrasyadaanna way is beddelayaan oo waxay la imaanayaan qaabab aan la fileyn ."""	https://www.bbc.com/somali/war-58574088
health	Coronavirus: Qalab difaaca jirka lagu baaro oo rajo wanaagsan laga muujiyey	"Tijaabada ayaa lagu sameeyey dadka uu horay u haleelay coronavirus oo ay xaqiijiyeen xirfadlayaasha caafimaadka England. Hay'adda daryeelka bulshada ee England waxay sheegtay qalabkan lagu baaro difaaca jirka oo ay sameeysay shirkad dawooyinka soo saarta ee Roche 'In rajo aad u wanaagsan laga muujiyey'. Tijaabadaasi dhiigga lagu sameeyo ayaa ah mid lagu eegayey qofka uu faayraska ku dhacay, iyo awooddooda difaaca jirkooda hadda sida uu yahay. Waxayna khubaradu sheegeen, ilaa iyo hadda tijaabadaasi inaan la odhan karin natiija kama dambeys ah ayaa ka soo baxday ayna ahayn mid lagu kalsoonaan karo. Balse ila wareedyo xog ogaal ah waxay sheegeen iney tijaabadani tahay tii ugu horreysay ee nooceeda ah oo haatan la sameeyo. Khubaradu waxay toddobaadki hore qiimeyn ku sameeyeen tijaabadaasi la sameeyey iyo waxa ka soo baxay, hay'adda daryeelka caafimaadka bulshada ee England waxay sheegtay tijaabadan iney tahay 'mid gaar ah'. Barafasoor John Newton, oo iskuduwaha dalka UK u qaabilsan barnaamijka tijaabada coronavirus, wuxuu sheegay ""Tijaabada iney ka soo baxday rajo aad u weyn tijaabadaasi oo ahayd mid gaar ah habka tijaabada loo sameeyeyna ay tahay mid lagu kalsoonaan karo."" ""Tallaabbadan waxay tilmaameysaa difaaca jirka qaarkii uu sida uu cudurka mustaqbalka qofka u haleeli lahaa uu isaga difaaci karo, balse waxaa weli jira waxyaaba badan oo aan caddeyn oo u baahan in cilmibaadhis dheeri ah in lagu sameeyo."" Shirkadda Roche ee qalbkan soo saartay waxay sheegtay iney tijaabada iyo halka ay wax u maayaan ay kala hadashay waaxda caafimaadka iyo daryeelka bulshada, sidi ay qalabkaasi u adeegsan lahayd hay'adda adeegga caafimaadka qaranka ee England ee NHS. Xirfadlayaasha caafimaadka ee Scotland, Wales iyo Waqooyiga Ireland waxay qaateen go'aan iyaga u gaar ah, balse waxaa looga fadhiyaa iney raacaan England wixi ay sameyso. Qalabka tijaabada loo adeegsaday waxaa markiba ansixiyey si loo isticmaalo Midowga Yurub iyo Mareykanka. Tijaabada baaritaanka jirka ee Fayraska corona ayaa ka mid ah aaladaha muhiiimka ah ee wax weyn ka tarayo xayiraadaha covid-19 ka dhashay. Haddii uu shaqaalaha horay uu cudurka ugu soo dhacay oo difaaca jirkiisuna uu wanaagsan yahay wey habboon iney goobahooda shaqada ku noqdaan qaar ahaanna shaqaalaha daryeelka caafimaadka bulshada ka shaqeeya. Iskudayga ugu dambeeyey lagu iibsanayo aaladdan la tijaabiyey ayaa xoogaha dib u dhac ku imanayaa maadaamaa qalabkaasi aan si buuxda weli looga kalsoonaan karin oo uu tijaabo marayo. Ila wareedyo ayaa sheegaya qalabkan cusub ee baaritaanka difaaca jirka loo adeegsanaya oo ay soo saartay shirkadda Roche, inuu ka mid yahay noocyadi ugu horreeyey oo baahi aad u weyna loo qabay. Haatanna shirkadda qalabkaasi soo saartay iyo dowladda waxaa u socda wada hadal ku saabsan sidi loo soo saari lahaa tira aad u badan oo qiima macquul ahna lagu iibsan karo. 'Rajooyinka beenta ah ee ka horreeyey' Wasiirka caafimaadka Matt Hancock ayaa toddobaadki hore sheegay UK iney wadahadal kula jirto shirkadda Roche ""Si ay u soo saarto"" tiro aad u badan oo qalabka lagu baaro difaaca jirka. Wuxuuna wasiirku sheegay iney jireen 'rajooyin been ah oo ka horreeyey' wuxuuna intaa ku daray dowladda iney xogta rasmiga ah ay shaacineyso marka ay wax weliba diyaar noqdaan. Waaxda daryeelka caafimaadka iyo arrimaha bulshada waxay sheegtay qalabka lagu baaro difaaca jirka in la shaaciyey ""wakhtihgi ku habboonaa."" Afhayeen u hadashay wasaarradda caafimaadkana waxay sheegtay: ""Qalabkan lagu baarayo difaaca jirka ee la allifay inuu qayb ka yahay tubabaka lagu xakameynayo faafitaan Covid-19, isla-markaana uu gacan ka geysanayo in si fudud loo ogaado qofka uu cudurka haleelay."""	https://www.bbc.com/somali/war-52656312
health	Coronavirus: Sida kala fogaanshaha uu u saameeyay weriyayaasha BBC Somali	Xafiiska BBC ee Nairobi ayaa ka mid ah goobaha uu saameeyay fayraska corona iyadoo shaqaalaha loo sheegay inay kala fogaadaan.	https://www.bbc.com/somali/war-52245238
health	Maxaa keena iney ilkaha casaadaan, maxaase xal u ah?	"Waxaa laga yaabaa inaad ka mid tahay dadka ilkaha cadeyda subaxdii marka ay cabaan koob qaxwe ah. Ama dadka ka hor mariya cadeyga. Labada si kii ay ahaataba, su’aashu waxay tahay: Sidee ugu fiican in looga hor tago af urka: ma in ilkaha la cadeydo isla marka hurdada laga soo tooso mise marka la cuno raashinka ugu horreeya? Khubaradu waxa ay aaminsan yihiin in cadeyga uu wanaagsan yahay marka wax la cuno ama qaxwe la cabbo ka dib, gaar ahaan nus saac ka dib marka la dhammesto. Su’aal kale ayaa ah: waa kee qaabka ugu fiican ee looga hor tago isbaddalka midabka ilkaha ee isu beddela casaanka, kaasoo ay keenaan cabitaanno ay ku jirto qaxwada? Qaxwadu marka ay afka gasho waxay si toos ah u abbaartaa ilkaha. Waxa ay leedahay maaddooyin abuura huurada oo si deg deg ah u beddela midabka ilkaha. Waxaa xusid mudan in ay jiraan labo nooc oo midabka ilkaha ah. Mid waa waxa aan u garaneyno dabarka oo qofka uusan iska bixin karin, ama uu ku dhasho. Nooca labaadna waa mid ku imaada cabitaannada iyo cuntooyinka oo ilkaha ku daboola midab aysan asal u lahayn. Haddaba noocan labaad ayaa aad ugu badan dadka. Waa wax ilkaha dushooda saaran oo ka imaan kara qaxwada, shaaha, cabitaannada fudud iyo qeybo ka mid ah raashinka iyo khudaarta. “Cabitaannada u uku jiro coffee-ga waxay leeyihiin midab, casaan ah, sidaas darteed waxa ay ilkaha u caseeyaan si la mid ah sida ay dharka u caseeyaan,” ayuu BBC-da ku yiri Emily Anderson, oo ah dhakhtar daandiiste ah oo ka howl gala Mareykanka. Hase ahaatee, qaxwada ma aha waxa ugu daran ee ilkaha ka beddela midabka. ""Qaxwadu ma sameyso huurdo u badan sida tan ay sameeyaan khamriga cas iyo noocyo ka mid ah shaaha,” ayuu yiri André Reis, oo ah barfasoor ka tirsan Jaamacadda Florida. Bakteeriya ka dhalata raashinka iyo cabitaannada qaar ayaa ku harta afka iyo ilkaha dhexdooda, taasoo keenta in midabka iyo urkuba ay isbeddelaan. “Bakteeriyadan waxa ay jeceshahay in ay cunto sokorta ku harta afkaaga, marka ay sidaas sameysana, waxay sii deyneysaa aashito, sidaas darteedna aashiyadaas ayaa weerareysa ilkahaaga,” ayuu yiri Anderson. Marka aad isticmaasho cabitaannada uu ka mid yahay coffee-ga, “waxaad arkeysaa huuro ku jirta ilkaha ama cirridka salkiisa, sababtoo ah halkaas ayey huurada ka billaabataa,” ayuu yiri khabiirka. Isdhexgalka cuntada iyo calyada ayaa sababa midabeynta, wayna sii adkeeyaan mar walba. Inta badan wasakhda ilkaha dhex gasha waxaa habboon in lagu bixiyo qalabka dhakhtarta ilkaha, waxaana habboon in sanadkiiba labo jeer aad tagto xafiiska daandiistaha. Haddii aadan rabin in aad u tagto daandiistaha, waxaad isticmaali kartaa maaddooyinka ilkaha lagu caddeeyo, sida “carbamide peroxide” ama “hydrogen peroxide”. Balse hubi in u uku hago qof aqoon u leh, sababtoo ah haddii aad si khaldan u isticmaasho waxaa laga yaabaa in aad xaaladda uga sii darto. Jawaabta ay leedahay su’aasha ku saabsan sababta ay ilkaha u yeeshaan huuro baddasha midabkooda inta badan wey iska caddahay. “Dadka badankood, isbeddelka ilkaha wuxuu ugu dhacaa sabab la xiriirta in aysan si fiican u cadeysan, haddiiba ay cadeystaan,” ayuu yiri Anderson oo sharraxay arrintaas. Sidaas awgeed, in si fiican loo cadeydo ayaa lagu taliyay, taasoo ah in si habboon cadeyga loogu rugo ilkaha iyo cirridka hoostiisa. Khubaradu waxa ay ku taliyeen in maalintiiba la cadeydo ugu yaraan labo jeer. Muhiim ma aha in la xoojiyo cadeyga oo la isku dayo in lagu bixiyo wasakhda, waayo waxay taasi dhaawici kartaa cirridka. Waddamada qaar, sida Brazil, waxay dhakhaatiirtooda ku taliyaan in qofku uu maalintii cadeysto ugu yaraan saddex jeer. Marka laga hadlayo qadada iyo cashada, wey iska caddahay in la cadayanayo cuntada ka dib. Balse xilliga quraacda, waa lagu kala duwan yahay. Dadka qaar waxay cadeydaan cuntada ka hor, qaarna ka dib. Hase yeeshee, Anderson iyo Reis labaduba waxa ay isku raaceen in cadeygu u uku habboon yahay quraacda ka dib. “Haddii aad xeeladdaas adeegsatid muddo dheer ilkahaagu isma beddelayaan,” ayuu yiri Reis."	https://www.bbc.com/somali/articles/cjjv98vdj59o
health	Go'aan naxdin leh oo ay qaadatay haweeney gabdho-dhalis badan lagu dhaliilay	Haweeney ku nool degmada Vellore ee dalka Hindiya, oo saddex jeer oo xirriir ah dhashay gabdho, ayaa culeys weyn oo joogto ah kala kulantay eheladeeda, qaraabada iyo dadka deegaanka, xaaladdan oo keentay inay sumeyso labo ka tirsan gabdhaheeda iyo isku day dil. Waxaa ugu dambeyntii geeriyooday carruurteeda, halka iyada keliya ay ka badbaadday suntaas. Hooyadaas oo la yiraahdo Vasuki (magaca waa la beddelay), ayaa maxkamadda sare ee Madras ku wargelisay, in aysan dilin carruurteeda iyadoo miyir-qabta. Garsooraha  maxkamadda Bharatasakravarthy, waxaa uu go’aansaday in kiiska Vasuki uu u eego iyadoo lagu nool yahay duni casri ah inuu haddana muujinayo inuu weli jiro takoorka ka dhanka ah gabdhaha. Wuxuu sii daayay Vasuki, isagoo aaminsan inay korsan lahayd gabdhaheeda oo ay wax bari lahayd. Garsoore Bharata Chakraborty ayaa sheegay in Vasuki ay tahay qof wanaagsan. Waxaa uu dhanka xusay in xilli ay sii kordhayaan fursadaha waxbarasho iyo shaqo ee haweenka ay haddana Vasuki ku qasbanaatay in ay disho carruurteeda. Waxaa uu dhanka kale tusaale u soo qaatay kiis kale oo la xiriira haweeney lagu magacaabo Nallathangala. Gabadhaas ayuu sheegay in ay ahayd haweeney wanaagsan oo uu ninkeedu diiday. Garsooraha ayaa tilmaamay in gabadhaas ay xilligaan ku dhibaatoonayso korinta toddobo carruur ah oo ay dhashay. Ninkeedu wuxuu uga tagay sababo la xiriira saboolnimo. Sheekadeeda Aniga iyo qoyskaygu waxaan aadnaa shaqo. Ma jiro qof ka tirsan qoyska oo xagga dhaqaalaha iga caawiya. Waxaan ku noolnahay dakhliga aan ka helno shaqooyinkeenna maalinlaha ah ee an qabanno. Saddex goor oo xirriir ah ayaan dhalay gabdho. Dadka magaaladeenna ku nool way i aflagaadeynayeen oo aad baa la ii hadal-hayay. Ma arkin qof i dhiirrigeliya. Waxaan ku curtay gabar, canugga labaad sidoo kale waxay ahayd gabar. Kaddib aad bay iigu adkayd, balse waxaan rajeynayay in canugga saddexaad uu wiil noqon doono, balse ma noqon. Gabdhaha oo dhan, ilmaha uurka ku jira ha ahaato gabadh ama wiil, waxaad u rajaynaysaa inuu si fudud ku dhasho. Waa waxa aan mar waliba ka fekerayay. Hase ahaatee, waxaan dareemay qalbijab weyn, maalmo kaddib markii aan dhalay canuggii saddexaad. Iyadoo ay sidaas tahay, dad badan oo reer miyi ah oo aan garanayo, waxay igu lahaayeen ‘wax baa kaa qaldan’. Marka aad xaamilo tahay, ma go’aamin kartid canugga aad dooneyso inaad dhasho inuu noqdo wiil ama gabar. Haddii gabar ay yeelato uur, waxay yiraahdaan ‘waxaaba dhibaato ah in hab la siiyo’. Haddii aan runta ka hadlo, ma garanayo sida aan u go'aansaday inaan sumeeyo hooyaday iyo labadayda gabdhood. Waxay ay ila tahay in aanan xilligaas ka war hayn waxa aan sameynayay. Gabdhaha waayadan ma heystaan qof ilaaliya. Haddii ay gabadhu maalin maalmaha ka mid ah wiil jeclaato, waxay dhibaato ku noqonaysaa qoyska. Haddii sidoo kale ay is disho ama ay siyaabo kale u geeriyooto, ma jiro qof arrinteeda soo faro gashanaya oo tuulada oo dhan way ka gaabsataa.	https://www.bbc.com/somali/articles/cd1neqyxz5eo
health	Raac talooyinkan si aad u ilaaliso caafimaadka caloosha	"Bakteeriyada iyo kuwa kale ee ku nool gudaha xiidmahaaga waxay door ka ciyaaraan dhinacyo badan oo kamid ah caafimaadka qofka. Bakteeriyada waxtarka leh ee ku nool caloosha ayaa jirkaaga ka caawin kartaa inuu hagaajiyo shaqada difaaca, habaynta nafaqooyinka, heerka cunta cunidda qofka iyo wanaajinta fayoobida maskaxdaada. Haddaba xoojinta caafimaadka caloosha iyo dheefshiidka waxay ku xiran tahay in qofka uu wax ka baddalo hab nololeedkiisa, waa arrin qofka uu ku dhaqaaqi karo maalin kasta. Arrimaha deegaanka, sida cuntada, ayaa la ogaaday inay saameyn weyn ku leeyihiin hiddo-sidaha caafimaadka dhaqdhaqaaq jireed oo joogto ah. Tani waxay ka dhigan tahay in waxa aad cunayso aysan adiga kaliya ah nafaqo kuu aheyn, sidoo kale waxay nafaqo u yihiin oo ku tiirsan balaayiin noolaha Microbes-ka loo yaqaano ee aan isha qaban ee ku nool kuna koraya mindhicirada banii'aadanka. Waxaa laga yaabaa inaad si dhakhso ah u beddesho bakteeriyada ku jirta mindhicirkaada, xitaa maalmo gudahood, laakiin waxay qaadan kartaa dhawr bilood iyo taageero joogto ah si loo muujiyo isbeddelada muddada dheer iyo faa'iidooyinka, ayuu yiri Dr Patel oo ah dhakhtar ku takhasusay arrimaha caafimaadka. Haddaba sidee baad u samaynaysaa arrintaas? Cuntooyinka sida khudaarta, miraha, digirta,lawska, iyo miraha oo dhan, waxa ku jira qolof-ta ay microbes-ka jecel yihiin. ""Waxaan ku talinayaa in toddobaad kasta la cuno 30 khudaar ah iyo miraha kala duwan,"" ayuu yiri Dr. Megan Rossi, oo qaabilsan caafimaadka mindhicirada. Mindhicirka caafimaadka leh waxaa ku nool microbes kala duwan, mid kastaa wuxuu door bidaa cuntooyin kala duwan, sidaa daraadeed noocyada badan ee aad cunayso, bakteeriyada waxay ku koraan mindhicirkaaga. Cunista miraha iyo khudaarta ayaa faa'idooyin u leh caafimaadka qofka, waxay qofka siineysaa maadooyinka phytochemicals, kuwaas oo gacan ka geysan kara kordhinta noocyada bakteeriyada ku nool xiidmaha qaarkood. Noocyada cuntooyinka qolofta leh iyo karbohaydraytyada qaarkood ayaa si gaar ah kor ugu qaada koritaanka bakteeriyada wanaagsan ee mindhicirka. taas oo loo yaqaan cuntooyinka prebiotic. Mooska, basasha, toonta,  caleenta, miraha, dhir iyo canabku waa dhammaan cuntooyinka leh prebiotics. Cuntooyinkan waxa beddelay nooleyaal yaryar, sida bakteeriyada iyo khamiirka (Yeast), waxay xoojiyaan dhadhanka ama waxay ilaaliyaan tayada cuntada. Cuntooyin badan oo khamiir leh ayaa nafaqo leh sababtoo ah waxay ka kooban yihiin fiitamiin, macdan, iyo nafaqooyin, sida borotiin, iyo dufan, kuwaas oo lagama maarmaan u ah caafimaadka qofka. Cuntooyinka khamiirka leh waa raqiis waana sahlan tahay in guriga lagu diyaariyo, cuntooyinka lagu daray khalka ama kuwa laga dilay bakteeriyada , wax faa'ido ah uma lahan noolaha mindhicrada ku nool ee Microbes. Professor Tim Spector, oo ka tirsan King's College London, ayaa dadka ku taliyay in la xaddido cuntooyinka sida aad ah loo soo warshadeeyay. Wuxuu sheegay in cuntooyinka warshadeysan ay hoos u dhigi karaan kala duwaanshaha bakteeriyada mindhicirada. Cuntooyinka aadka loo warshadeeyay ayaa sidoo kale lala xiriiriyay dhibaatooyinka lasoo dersa qofka sida shubanka, gaaska, calool xiranka. Shanta cunto ee ay habbooneyn inaan si joogta ah u isticmaalno Waa maxay cuntada Faraaciinta laga soo gaaray ee caanka ka ah Masar? Shanta cunto ee mustaqbalka In qofka uu muddo 12 saacadood ah u kala dhexeysiiyo cashada iyo quraacda ama soonka joogtada ah waxay tallaabadaas sare u qaadeysaa caafimaadka mindhicirada qofka, waxay caawineysaa dheefshiidka, sida uu sheegay Professor Tim Spector. Wuxuu yiri, "" waxay noqon kartaa in mindhicirka laga yaabo in ""u baahan yihay inuu nasto ​​oo uu kasoo kabto qayb ka mid ah wareegga maalinlaha ah, taas oo muhiim u ah caafimaadka mindhicirka,"" Cuntooyinka isku dheelitiran iyo dhaqdhaqaaq jireed oo joogto ah ayaa waxay qofka ka caawin karaan xoojinta caafimadka caloosha. Cunto caafimaad leh, oo dheellitiran ayaa kaa caawin karta ka hortagga cudurrada la xiriira cuntada waxayna ku siin kartaa tamarta iyo nafaqooyinka aad u baahan tahay si aad u firfircoonaato oo aad u ilaaliso miisaanka, sida uu qabo xarunta bixiso adeegyada qaranka ee UK, NHS."	https://www.bbc.com/somali/war-61199391
health	"Ma qabtaa cudurkan ""ku dhacay inta badan dadka Soomaaliya?"""	W﻿/Q: Mohamed-Rashid Dirie Q﻿oraa madax bannaan Khubarada dhinaca dhimirka ayaa aaminsan in dagaalladii sokeeye ee soo maray Soomaaliya ay saameyn ku yeesheen caafimaadka maskaxda ee dad badan, welina ay jirto saameyntaas. Haddaba, waa noocee cudurrada dhimirka ee badanaa Soomaalida ku dhaca? Waxaan kala hadalnay dhakhaatiir aqoon durugsan u leh xanuunnada dhimirka. Sidoo kale waxaan eegeynaa soddon sano ka dib, xaaladda daryeel ee caafimaadka dhimirka Soomaaliya xaggee bay maraysaa? Bulshooyinka caalamka qaarkood ayaa sida Soomaaliya la dhibtooda cudurrada dhimirka, inkasta oo ay kala duwan yihiin qaababka ay u saameeyaan iyo waxa bulsho walba u keena cudurradaas. Badanaa, cudurrada dhimirka ayaa shakhsi shakhsi u saameeya dadka adduunka, balse, waxaa sidoo kale jira, in bulshooyinka qaar ay si guud ahaan u wada qaadaan cudurrada dhimirka haddii ay la kulmaan dhibaatooyin guud ahaan u wada saameeya. Dhibaatooyinka noocaas ah ayaa waxaa ka mid ah musiibooyinka iyo dagaallada hubeysan. Cudurrada dhimirka ee ka jira Soomaaliya ayaa waxaa la sheegaa in ay salka ku hayaan ama ay sababeen dagaalladii sokeeye ee soo maray Soomaaliya kuwaas oo weli ay saameyntooda jirto. Haddii aan is weydiinno su’aasha ah, dhibaatooyinka cudurrada dhimirka ee baaxadda weyn leh Soomaaliya maka soo kabsan kartaa? Jawaabta waxaan ka heli karnaa in aan eegno wixii u suurto galay bulshooyinka sida Soomaaliya soo maray dhibaatooyinka cudurrada dhimirka. Dalka Rwanda oo deris la ah waddamada ku yaalla bariga qaaradda Afrika ayaa soo maray dhibaatooyin dagaal sokeeye oo ka mid noqday kuwii ugu saamaynta badnaa dunida muddooyinkii ugu dambeeyay. Dalkan ayaa shacabkiisu aad ula il darnaa cudurrada dhimirka ee ka dhasha dagaallada. Palmer iyo Firmin qoraal ay ku daabaceen joornaalka (International Psychiatry) ayaa waxay ku muujiyeen dadaalka dheer ay dowladda Rwanda u martay in ay wax ka qabato cudurrada dhimirka ee saameeyay shacabkeeda. Waxay yiraahdeen, “Dowladda Rwanda waxay abuurtay adeegga la talinta cilmu-nafsiga bulshada (Psychosocial consultation service) oo ay ka hirgelisay caasimadda Kigali, kaas oo u shaqeynayay dhammaan bulshada reer Rwanda. Waxaa la doortay in dadka loo bandhigo adeeg shakhsi walba inta uu u baahan yahay caawiya.” Waxay sidoo kale sheegeen in boqolkiiba boqol kharashka daweeynta ee dadka dhaqaalahoodu hooseeyo uu bixinayay caymis caafimaad oo bulshadu leedahay. Waxaa sidoo kale la abuuray ururada bulshada oo si gaar ah uga shaqeeynayay daryeelka caafimaadka dhimirka. “Waxaa xoogga la saaray soo saaridda xirfadleyaal bartay cudurrada dhimirka, kuwaas oo lagu tababaray machadyo iyo jaamacado ku yaalla dalka Rwanda.” “Waxaa kale oo la sameeyay adeegyo dadka loogu geeynayo meelaha ah joogaan sida guryahooda.” Waxaa sidaa yiri Palmer iyo Firmin. Dowladda Rwanda ayaa aad ugu dadaashay in ay adeegga caafimaadka dhimirka ah ay gaarsiisoo dhammaan bulshada reer Rwanda. Wixii u qabsoomay dowladda Rwanda ayaa muhiim u ah in ay Soomaaliya wax ka barato. Waxaan waraysi kooban la yeeshay Diktoor Axmad Jaamac Shidane oo ku takhasusay cudurrada dhimirka, ahna agaasimaha ururka caafimaadka dhimirka Soomaaliyeed, sidoo kalena ka howl gala xarunta daryeelka caafimaadka dhimirka ee Rajo oo ku taalla magaalada Muqdisho. Waxaan weydiiyay xaaladda adeegga caafimaadka dhimirka ee waddanka ka jirta, wuxuuna ii sheegay in xaaladda daryeelka caafimaadka dhimirka ee ka jirta dalka ay “liidato”. Dr Axmad ayaa sidoo kale ii sharraxay sababta ay xaaladda daryeel ee dalka u liidato. Wuxuu yiri, “ Waxaa yar amaba jirin culumadii caafimaadka dhimirka oo Soomaali badani ma barato, waxaa sidoo kale yar xarumaha lagu daweeyo cudurrada dhimirka, hal ama laba oo si gaar ah loo leeyahay ayaa jiraan. Dowladduna ma siiso wax mudnaan ah.” Wuxuu sidoo kale ii sheegay daryeellada yar ee ka jira dalka in badanaa laga helo magaallooyinka waawayn keliya. Waxaan Dr Axmad weydiiyay cudurrada dhimirka ah ee badanaa ku dhaca dadka Soomaaliyeed balse aysan wax aqoon ah u lahayn. Wuxuu ii sheegay in badanaa dadka Soomaaliyeed aysan fahamsanayn cudurrada dhimirka ku dhaca; “Dadku waxay cudurrada dhimirka ka aaminsan yihiin waxyaallo khuraafaad ah” “Cudurradan ayaa ah kala ah kuwa adag oo qofka u diidaya in uu bulshada la dhex joogo, kuwana qofku waa la noolaan karaa oo wuxuu la dhex joogaa bulshada. Waxaa halkaas ka jirta aqoon darri ku aaddan cudurradan. Waxay la tashi ugu aadaan dhakhaatiirta aan takhasuska u lahayn cudurradan, waxayna ka aamiinaan in ay yihiin jinni ama il qofka ku dhacday.” Wuxuu ii sheegay in dalka aanan laga samaynin xog aruurin rasmi ah oo sheegi karta cudurrada ugu badan ee dadka ku dhaca ama kala bixin karta noocyada cudurrada dhimirka ah iyo sida ay ugu kala badan yihiin dadka Soomaaliyeed. Balse wuxuu ii tilmaamay dhowr ka mid ah cudurrada dhimirka badanaa ku dhaca Soomaalida. Wuxuu ii sheegay xanuunka ugu badan ee ay la kulmaan uu yahay kan ka dhasha dagaallada oo loo yaqaanno post-traumatic stress disorder (PTSD) oo ah xanuun dhimir oo ka dhasha dadku markay la kulmaan arrimo arggagax naftooda geliya oo noqda mid uur ku taal ah. “Kuwa uur kutaallada ah oo ka dhasha dagaallada ayaa saameeya Soomaali badan, waxaa sidoo kale dadka ku dhaca cudurka qulub ama niyad jabka (Depression) iyo kuwa ka dhasha balwadda.” Isaga oo sii wata hadalkiisa ayaa wuxuu yiri, “Waxaa sidoo kale Soomaalida ku dhaca cudurrada dhimirka kale sida xanuunka welwelka (Anxiety disorder) iyo xanuunka waswaaska (Obsessive compulsive disorder) oo ah xanuunno iyagana aad ugu dhaca dad badan oo Soomaali ah.” Waxaan sidoo kale weydiiyay Diktoor Axmad Jaamac, haddii ay jiraan dhibaatooyin ay la kulmaan dadka qaba cudurrada dhimirka gaar ahaan dhibaatooyinka la xiriira ceebeynta ama waxa ay Soomaalida u taqaanno shaabadaynta. Wuxuu ii sheegay in ay dhibaatooyinka ceebeynta ay aad u jiraan, ayna sababaan in bukaanno badani ay heli waayaan adeeggii caafimaad. “Ceebeynta waxay sababtaa in qofka xanuunka qaba (gaar ahaan qofka fahma xanuunka dhimirka inuu hayo) uu ka cabsado in uu sheego, sidoo kale, dadka daryeella bukaannada waa ay qariyaan ama guriga ayay kusoo xiraan dadkii jiranaa iyaga oo ka baqaya in lagu shaabadeeyo oo ay wajahaan ceebeynta bulshada.” Waxaa kale uu ii sheegay ceebeynta in ay xittaa saameyso dadkii ka shaqayn lahaa caafimaadka dhimirka. “Waxaa dhacda dhakhaatiir baran lahayd cudurrada dhimirka in ay iska daayaan ama uga wareegtaan barashadiisa ceebeynta la xiriirta awgeed.” Waxaan Dr Axmad si gaar ah u weydiiyay saamaynta cudurrada dhimirka ay ku leeyihiin dhalinyarada Soomaaliyeed. Wuxuu ii sheegay in ay dhalinyarada aad ula dhibaatoodaan cudurrada dhimirka. “Waagii hore da’da ay cudurradaan ku bilaaban jireen ayaa ku aaddanayd markii ay dadku kasii baxayaan da’da dhalinyaranimada, balse hadda, waxaaba la arkaa xittaa caruur la dhibaatoonaysa cudurrada dhimirka.” Diktoor Axmad wuxuu ii sheegay in dhalinyarada ay yihiin kuwa ugu badan ee ay saameeyaan cudurrada dhimirka. “Waxaa dhalinyarada aad u saameeya cudurrada dhimirka kala ah uur kutaallada (PTSD) oo ka dhasha dagaallada iyo kuwa la xiriira ama ka dhasha balwadda” Sida uu inoo sheegay Diktoor Axmad Jaamac, waxaa liita adeegga caafimaad ee cudurrada dhimirka. Sidaa darteed, dhakhaatiirta baratay cudurrada dhimirka oo isu yimid ayaa bilaabay howl-gallo wacyi gelin iyo baraarujin bulsho, waxayna horraantii bishii hore ee Oktoobar daah fureen ururka caafimaadka dhimirka ee Soomaaliyeed (Somali Mental Health Association). Diktoor Axmad Jaamac oo agaasime ka ah ururkan ayaa wuxuu ii sheegay in daahfurka keliya uu ahaa xafladdii bishii hore balse uu ururka shaqeeynaayay muddo ku dhow saddex sano. Wuxuu yiri, “Ururkan waxaa isugu yimid dad leh xirfado kala duwan iyo kuwa leh takhasus xirfadaha la xiriira caafimaadka dhimirka. Ujeeddadana waxay ahayd in xirfadleyaasha cudurrada dhimirka ay is bartaan ama is arkaan, ka dibna in laga caawiyo ummadda Soomaaliyeed xanuunada ka dhasha markii ay dhibaatooyin dhacaan iyo dhammaan baahiyaha la xiriira cudurrada dhimirka ee bulshada Soomaaliyeed.’’	https://www.bbc.com/somali/articles/czr4970edd7o
health	Isbedbedalka coronavirus ee saynisyahannadu ku dawakheen	"Cilmi baadheyaal Maraykan  iyo Ingiriis ah ayaa ogaaday boqolaal isbedel oo ku dhaca fayraska kuwaas oo keena cudurka Covid-19. Laakiin ilaa haatan midkoodna ma soo bandhigin waxa arintan ay ogaadeen uga dhigantahay in fayrasku ku fido dadka iyo wax tarka talaal yeelan karo. Fayrasku wuu is bedbedelaa- waana dhalankiisa Su'aashu se waxay tahay: isbedelladaa ku dhaca fayrasku wax ma ka bedelaaan halista ama fididda cudurrada uu keeno? Daraasad hor dhac ah oo Maraykanku sameeyey ayaa muujinaysa in isbedellada nooc ka mid ah oo la yidhaa D614G uu noqonayo nooca ugu badan oo ay suurto gal tahay inuu cudurka ka dhigo mid aad u fida. Maxaad kala socotaa tirada laga yaabo in sanad gudihiis ay Corona ugu dhintaan Afrika? Cudurka Corona oo ku sii faafaya  Aqalka cad ee Mareykanka Karoona fayras: khatar intee la eg ayuu ii geysan karaa haddii aan uur leeyahay ? Ilaa haatan daraasada lama soo hor dhigin saynisyahanno kale si rasmi ahna weli looma faafin. Cilmi baadheyaal ka tirsan shaybaadhka Los Alamos National Laboratoy ee gobolka New Mexico, ayaa muddo la socday isbedello ""xawli ah"" oo fayraska u yeelay qaabkiisa u gaarka ah, waxaanay adeegsanayeen hab lagu la socdo xogta oo la yidhaa Global Initiative on Sharing All Influenza Data (GISAID). Waxay ogaadeen in ay u badantahay in isbedelkan ku dhaca fayraska wax xidhiidh la lihi uu keeno inuu dhakhso u koro laakiin waxyaabaha ka dhalan kara habkan aanay weli caddayn. Koox cilmi baadheyaal ah ayaa lafa guray xogta laga soo ururiyey bukaanka coronavirus ee magaalada Sheffield. In kasta oo ay ogaadeen in dadka fayrasku ku dhacay uu isbedel gaara ahi ku dhacay hadana aad moodo in fayrasku ku badan yahay muunadaha laga soo qaaday, laakiin cadayn umay helin in dadka noocaas ah cudurku ku cuslaa ama ay isbitaalka ku jireen mudo ka badan inta dadka kale. Daraasad kale oo ay samaysay Jaamacadda University College London (UCL) ayaa lagu ogaaday in ay fayraska ku dhacaan 198 isbedel. Khubarada daraasaddaa sameeyey midkood, Professor Francois Balloux, ayaa yidhi ""isbedelladu sidooda uma aha wax xun mana jirto caday muujinaysa in SARS-CoV-2 uu isku bedelayo si ka dhakhso badan am ka gaabis badan sidii la filayey"". ""Ilaa haatan ma sheegi karno in SARS-CoV-2 noqonayo mid halistiisu yartahay ama la kala qaado"". Daraasad ay samaysay jaamacadda Glasgow oo iyadna sidoo kale lafa gurtay isbedellada ayaa sheegtay in isbedelladaas aaanay muujinayan fayras nooc kale ahi inuu soo baxayo. Waxaanay gunaanadkii sheegtay in nooc ka mid ah fayrasku uu haatan yahay ka heliya ee socda. In la ogaado isbedelka ugu yar ee ku dhaca fayrasku waxay ma huraan u tahay in la fahmo sida ugu haboon ee talaal loo samayn karo. Tusaale u soo qaado fayraska hargabka: aad buu isku bedelaa waxaana qasab noqonta in talaallka hadba isbedelkaa ku dhaca fayraska sannad walba la waafajiyo si loola tacaalo nooca cusub ee fayraska soo baxa. Talaalo badan oo loogu talo galay Covid-19 ayaa haatan la wadaa oo lagu doonayo in wax lagaga qabto isbedelladan xawliga ah ee fayrasyada. Ujeedaduna waxa weeyi in jidhkaaga la ogolaysiiyo in uu dareemi karo maado gaar ah oo marka fayraskaasi isbedelayaa jidhka galo uu kula dagaalami karo fayraska oo dhan. Laakiin hadii isbedelkaa xawliga ahi hadana isa sii bedelo, talaalkii marka hore la sameeyo wax tar weyn ma yeelanayo. Haatan waxaas oo dhami waa hindise. Saynisyahanaduna ma hayaan xog ku filan oo ay ku cadayn karaan waxa isbedelladaa hidde sideyaasha fayrasku ka dhigan yihiin. Dr Lucy van Dorp oo ka tirsan cilmi baadheyaasha UCL ayaa sheegtay in hadii la helo hab lagu lafa guri karo isbedellada hidde sideyaasha fayrasku ""ay faa'iido weyn u yeelan doonto dedaallada lagu doonayo in dawo lagu sameeyo"". Hase yeeshee waxay BBC-da ku tidhi ""waan jecelahay cilmiga hidde sidayaasha fayraska, laakiin wax badan weli lagama fahmin""."	https://www.bbc.com/somali/war-52598368
health	Wiilal u dhintay gudniin oo sababay in iskuullo la xiro	"Dowlada Koonfur Afrika ayaa xayirtay dhowr dugsi oo ay toddobaadyadi ugu dambeeyey wiilal ugu dhinteen gudniin iyaga oo ka qayb qaadanayay munaasabad ay iskuulladaas qabtaan sannadkasta. Golaha diinta iyo dhaqanka ee dalkaas ayaa sheegay in dugsiyo waxbarasho oo ku yaalla Bariga Cape la xariyo sannado badan. Wuxuu goluhu amar ku bixiyey ciddi masuulka ka ahayd dhimashada 20-kaa wiil ee ugu dambeeyey in la soo xiro. Dadka gudniinka lagu sameeyo waxaa lagu hayaa deeganno miyi ah oo xaaladdooda aad u liidato. Sannad walba tobannaan kun oo dhalinyaro ah oo da'doodu u dhaxeyso 15-17 sano jir, ayaa lagu hayaa goobo gaar ah oo miyiga ku yaalla  waxayna bulshooyiinkaas aaminsan yihiin sida uu qofka ula qabsan lahaa bulshada, qof adagna uu u noqon lahaa. Xaqiiqadu waa eegidda waxa ka dhaca goobaha  sida qarsoodida ah carruurta loogu hayo. Ukwaluka ama dhaqankan soo jireenka ah, waxaa loo arkaa inuu yahay qayb muhiim u ah nolosha wiilasha dhalinyarada ah ay soo maraan si ay u noqdaan qof dhammeystiran, waxaana caadooyiinka noocaasi ah aaminsan qowmiyadaha waaweyn ee dalka Koofur Afrika oo ay ka mid yihiin Xhosa iyo Ndebele. Dhalinyarada ka qayb qaadata dhaqanka ay qowmiyaddan leedahay, marka ay guriyahooda ku soo noqonayaan waxaa lagu soo dhaweyaa farxad iyo damaashaad ay u sameeynayaan bulshada iyo qoysaskooda. Waxaana soo dhaweyntaas ay astaan u tahay inuu ninka dhalinyarada ah ee marxaladdaas ka soo gudba uu u gudbay nin dhammeystiran. Balse mararka qaar dhaqamadaas ayaa siyaabo khaldan lo fuliyaa, oo waxaa dhacda iney dhalinyarada qaarkood ay gudniinka iyo darxumo kale oo ay la kulmaan ay u geeriyoodaan. Sannadki hore waxaa isbitaallada loola cararay boollaal dhalinyara ah waxaana laga daweeey dhibaatooyinka xubinka taranka ka soo gaaray xilliga la gudayey, dhiig bax iyo xanuunna kale oo gudniinka la xiriira. Munaasabadaha gudniinka wiilasha ee Koonfur Afrika waxay dhacaan laba xilli oo ku beegan bilaha June iyo December. Sababtu waxay tahay in iskuullad waxbarashada ay fasax yihiin, waxayna hawsha ku qaadata muddo bil ah. Wiilasha yaryar ee qowmiyadda Xhosa oo da'doodu ay gaarto 15-17, qoyskooda waxay u diyaariyaan goobihi howlaha dhaqamiga ay ka dhici lahaayeen halkaasi oo ay gacanta ku hayaan ""ingcibi"" oo ah dhakhtarka dhaqameed ee  gudniinka sameeya iyo ""ikhankatha"" oo ah kalkaaliso dhaqameed. Xigasho: Waaxda Iskaashiga Dowliga iyo Arrimaha dhaqanka Dhakhtar-dhaqameedka wuxuu filyaa gudniinka; kalkaalisadana waxay ku shaqo leedahay dabagalka xaaladda qof weliba iyo cunnadooda. Gudniinka dhaqanka ah ee Koonfur Afrika aya waa mid ay jiilal badan ku soo dhaqmayeen, wuxuuna u yahay dhaxal. Waxay bulshadu u aragtaa inuu dhaqan iyo caado soo jireen ah yahay. dadka qaar waxay aaminsan yihiin inuu yahay mid xilliga lagu soo dhaqmi jiray laga soo gudbay isla-markaana uu yahay dhaqan halistiisa leh. dastuurka Koonfur Afrika wuxuu dhigayaa in cid weliba ey xaq u leedahay iney meel mariso dhaqanka iyo caadooyinka soo jireenka ah. Inta badan dhimashada wiilasha gudniinkan lagu sameeyo waxaa keena dhiig bax, dhaawacyo gudniinka ka soo gaaro ka dibna sii xumeeya xaaladda caafimaad ee ka dhalata daryeel xumo iyo marka ay bukoodaan oo aysan helin adeeg caafimaad oo ku filan. Bishi June iskuullo aan sharciyeysneyn oo ku yaallay Bariga gobolka Cape ayaa laga soo badbadiyey wiilal ka badan 100. Xaruumaha caafimaadka ee ay dowladdu gacanta ku hayso waxay dhowaan billaabeen iney adeegga gudniinka wiilasha bixiyaan iyaga oo shacabka ugu soo bandhigyo fursad ay kaga maarmaan gudniinka dhaqameed oo halis badan, balse bulshada qaar ayaa u arko inay gudniinka casriga ah uu yahay mid laga soo min guuriyey reer galbeedka oo dhaqankooda lagu baabi'inayo. Door kasta oo ay dowladda Kooonfur Afrika ka qaadato joojinta dhaqankaasna ma noqonin mid ay bulshada soo dhaweyso maadaamaa ay odayaasha dhaqanka ay yihiin kuwa si weyn ay bulshada u maqasho isla-markaana ay si weyn weli ugu dhaggan yihiin dhaqankoodan. Caadada gudniinka dhaqamiga ee dalka Koonfur Afrika looga dhaqmo ayaana noqon doono mid sii jira oo ay bulshada dalkaasi ku dhaqanto. Iyada oo aan weli jawaabo ku filan loo helin su'aalaha faraha badan ee ka dhashay gudniinkaasi dhaqamiga ah aan jawaabo loo helin, dad badanna ay aaminsan yihiin iney wiilasha yaryar si fudu ku dhiman iyada oo la doonaya oo keli iney caadadaasi soo maraan si ay nin dhammeystiran ay u noqdan."	https://www.bbc.com/somali/war-50876228
health	Coronavirus: Tabliiq loo haysto soo laba kaclaynta fayraska ee Hindiya	"Hindiya waxaa ka taagan xanaaq ka dhashay isu imaatin ay sameeyeen jameeco Tabliiq ah oo loo maleynayo in ay sabab u noqdeen soo laba kacleynta kiisas cusub oo fayraska Covid-19 ah. Arrintaas waxay dhalisay Islaam-naceyb. Gobollada Hindiya oo dhan waxaa muddo isbuuc ah laga soo weriyay illaa 300 oo kiis oo cusub. Hal ku dhigyo Islaam-naceyb ah ayaa aad la isugula wadaagayaan barta twitter-ka ee Hindiya. ""Halkii aan gali lahayd karantiilka fayraska corona, waxay ahayd in aan nacyo karantiilka oo dhan"", ayuu yiri Taariikhyahan Rana Safvi. Kooxda Tabliiqa ah ee Jamaat ayaa kullan wayn ku qabteen caasimadda Hindiya ee Delhi, kaas oo ah isu imaatin 100 sano soo socday. Goobta ay isugu tagaan waa markaz ku yaalla caasimadda Hindiya oo lagu magacaabo aagga Nizamuddin. Haddaba, yey yihiin kooxdan maxayse isu soo bax ballaaran ugu qabteen Delhi? Weriyaha BBC-da ee Laanta Hindiga Zubair Ahmed ayaa warbixintan ka qoray. Ururkan ayaa sannadkii 1926 lagu aasaasay gobolka waqooyiga Hindiya ku yaalla ee Mewat, waxaana aasaasay wadaadka caanka ah ee Muslimka ahaa ee Maulana Moxamed Ilyas Kandhlawi. Ujeeddadiisu waxay ahayd inuu diinta Islaamka ku faafiyo dunida - Muslimiin badan ayaana xilligaas dareemayay in siyaasaddooda iyo diintooda uu saameyn ku yeeshay taliskii British Raj. Ururka ayaa saameyn weyn ku lahaa Hindiya oo aan xilligaas kala qeybsaneyn. Tani isma beddelin kaddib markii dalkaasi la kala qeybiyay, xornimadii ka dib, sannadkii 1947. Waxay taageero xooggan ku haystaan gudaha Pakistan iyo Bangladesh. Aasaasaha Jamaat, Moxamed Ilyas, ayaa lagu xusuustaa inuu yiri: ""Muslimiintu waa inay noqdaan Muslimiin wanaagsan,"" - taasina waa hadafka ugu weyn ee ururka - inay Muslimiinta ku dhex faafiyaan ku dhaqanka diinta Islaamka. Xubnaha ururka ayaa sheegta inuu yahay mid ka madax bannaan siyaasad, kaas oo ay ujeeddadiisu tahay inuu dhiso ummad Muslimiin ah oo ku dhaqanta Qur`aanka Kariimka ah. Jamaat ayaa wufuud u kala dirta dalal kala duwan muddo 40 maalmood ah sannadkiiba, mararka qaarna muddo intaas ka yar. Kuwa dadka wax u sheega ayaa aaminsan inay qof-qof dadka ula kulmaan, sidaas darteed waxay garaacaan guryaha dadka Muslimiinta ah si ay ugu gudbiyaan farriinta Islaamka. Shirka Delhi, oo ah isu soo bax sanadeed - waxaa xafladda sannad-guuradiisa la dhigayaa 3-dii March, inkastoo ay jireen aragtiyo kala duwan oo ku aaddan xilliga ay dhammaan doonto. Waxaa muuqatay in markii ay soo gabagabowday ay dad badan - oo ay ku jireen 250 ajaanib ah - ay doorteen inay sii joogaan. Waxaa loo maleynayaa in qaarkood ay qabeen xanuunka Covid-19, kaas oo hadda ku faafay gudaha dalkaas. Mid ka mid ah xubnaha ururka oo lagu magacaabo, Waseem Axmed, ayaa u sheegay BBC Hindi in boqollaal wufuud ah ay baxeen kahor inta aysan dhaqan gelin xayiraadda 24-kii March, balse inka badan 1,000 taageerayaal ah, oo ay ku jiraan ajaanib badan, ayaa Hindiya ku xannibmeen, maaddaama la xiray dhammaan isu socodka. Wixii intaas ka dambeeyay, booliiska ayaa ka saaray dhismooyiinkii ay ajaanibtu degganaayeen kaddibna ku karantiilay meel kale oo ka tirsan Delhi. Waxaa haatan gobol walba oo dalkaas ka tirsan ka socda dadaallo lagu baadi goobayo laguna baarayo dadka ka qeyb galay isu imaatinkaas, iyadoo ay sii kordheen kiisaska Covid-19 ee lala xiriirinayo in kullankaas oo ka sii faafay. Subixii Khamiista, warbaahinta Hindiya ayaa tirada kiisaskaas ku sheegtay inay gaarayaan 389. Tabliiq Jamaat hadda waa dhaqdhaqaaq diimeed oo caalmi ah, wuxuuna taageerayaal ku leeyahay in ka badan 80 dal, oo ay ku jiraan Indonesia, Malaysia iyo Mareykanka. Jamaat ayaa hadda xarumo waaweyn ku leh dal walba oo uu ka howlgalo, balse saldhiggiisa weyn wuxuu ku yaallaa Delhi. Waa dabaq ku yaalla Nizamuddin, oo ah meel ay ku badan yihiin Muslimiinta kuna taalla Delhi. Saldhiggan wuxuu ka kooban yahay masaajid iyo qolal qaadaya ilaa 5,000 oo qof. Ururka Jamaat ayaa sidoo kale isu imaatinno ballaaran ku qabta dalal kale. Dalka Bangladesh, waxay ku qabtaan isu soo bax loogu magac daray Biswa Ijtema oo la rumeysan yahay inuu yahay isu soo baxa labaad ee ugu weyn ee Muslimiinta marka laga soo tago Xajka. Ururka waxaa sidoo kale taageerayaal u ah shakhsiyaad caan ah oo ka soo jeeda Koofurta Aasiya. Taageerayaashooda waxaa ka mid ah xubno ka tirsa kooxda kubbadda gacanta ee Pakistan, sida xiddigaha Shahid Afridi iyo Inzamam ul-Haq. Cayaaryahanka kubbadda gacanta ee Koofur Afrika Hashim Amla ayaa sidoo kale taabacsan kooxda. Madaxweynayaashii hore ee Pakistan, Farooq Legari iyo Mohammed Rafiq Tarar ayaa sidoo kale la rumeysan yahay inay taageerayaal u yihiin kooxda, halka madaxweynihii hore ee Hindiya Dr Zakir Hussain lala xiriirin jiray ururka."	https://www.bbc.com/somali/war-52153865
health	Coronovirus: Koonfur Afrka oo looga digay iney soo wajaheyso dhimashadi ugu badneed	"Saaynisyahhanada ayaa ka digay ilaa iyo dhammaadka sanadkan iney cudurka coronovirus ay Koonfur Afrika ugu dhimanayaan ugu yaraan 40,000 oo qof. Saadaashaasi waxaa sameeyey aqoonyahanno iyo khubaro caafimaad oo dowladda latalinta u qaabilsan. Digniinta khubarada ayaa ku soo beegmeysa xilli uu Madaxweynaha Koonfur Cyril Ramaphosa Afrika u sheegay bisha June in la khafiifinayo xayiraadaha dalkaasi lagu soo rogay. Xayiraadda dalka Koonfur Afrika ayaa la soo rogay bisha March iyada oo xayiraaddaasi lagu mamnuucay iibinta sigaarka iyo khamriga in la iibiyo si loo xakameeyo faafitaanka faayraska corona. Dalka Koonfur Afrika oo ay ku nool yihiin 57 malyan oo qof, ayaa Covid-19 laga helay 17,200 00 qof 312 qofna ay u dhinteen. Dalka Spain oo ay ku nool yihiin 47 malyan oo qof marka la barbar dhigana waxaa laga helay 278,000 oo kiis iyada oo ay 28,000 oo qof ay cudurkan u dhinteen. Saadaasha lagu sameeyey Koonfur Afrika ayaa lagu sheegay kiisaska cususb ee cudurka Covid-19 iyo dadka u dhimanayaba iney sii kordhayaan. Wasiirka caafimaadka ee dalka Koonfur Afrika Dr Zweli Mkhize oo warbixin ku saabsan faayrsaka corona soo bandhigay ayaa cambaareyn kala kulmay warbixintiisa iyada oo lagu sheegay iney dowladda wax badan qarineyso. Khubarada oo saadaashooda sii watana waxay sheegeen dabayaaqada bisha August iney kiisaska coronavirus ee dalka Koonfur Afrika ay gaarayaan 100,000, bisha November marka la gaarana dadka cudurka u dhintay ay tiradoodu gaareyso 40,000. Howlaha iisu dheellitirka ee Koonfur Afrika Waxaa soo diyaariyey Nomsa Maseko, BBC News, Johannesburg Siyaasadda ku aaddan covid-19 iyo cilmi baadhista ayaan ahayn mid xooggan. Madaxa Xulafada Isbahaysiga Dimuqraadiyadda dowladda ayuu maxkamadda ka dacweeyey, isaga oo ku doodaya awaamiirta xayiraadaha ee ay soo rogtay inaan la isku halleyn karin isaga oo weliba dalbanaya in la qaado xayiraadda lagu soo rogay iibinta sigaarka iyo khamriga. Dowladda lafteeda hal af kuma hadasho oo hadallo kala bedbeddelan ayey ku hadashaa. Bishanna madaxweyne Cyril Ramaphosa wuxuu sheegay khafiifinta xayiraadaha ee ""heerka 4"" iyo ""heerka 3"" iskuulladana la furayo dad badanna ay shaqooyinkooda ku laabanayaan. Wasiirka caafimaadka ee Zweli Mkhize ayaana u muqda mid ka warwareegaya hadalka hay'adda caafimaadka adduunka ee WHO ka soo yeeray oo ah inuu dalka Koonfur Afrika uu haatan diyaar u ahayn inuu qaado xayiraadda ""heerka 3"" maadaamaa uu weli uu cudurka uu ku sii faafayo dalkaasi. Bishii March. Madaxweyne Ramaphosa ayaa soo rogay xayiraado adag oo ka adag waddama badan. Shaqaalaha intooda badan ayaa lagu amray iney guriyahooda ka bixin. Waxaa intaa dheer oo la manuucay sigaarka iyo khamriga, waxaa sida oo kale la joojiyey jimicsiyada ay dadku waddooyinka ku sameynayeen. 1-da bisha May waxaa xayiraadda ""heerka 5"" la gaarsiinayaa ""heerka 4"" taasoo shacabka u oggolaaneyso iney jimcsi sameeyaan 06:00 iyo 09:00 labadaba. Shacabka Koonfur Afrikana waxaa mar weliba looga baaqaa iney maaskarada afka iyo sanka lagu xirto ay xirtaan isla-markaana ay u hoggaansamaan awaamiirta kala fogaanshaha."	https://www.bbc.com/somali/war-52749687
health	Gabar ka badbaadday kansar halis ah ka dib daawo cusub oo lagu tijaabiyay	"Gabar yar oo uu ku dhacay kansar aan la daweyn karin ayaa waxaa lagu guuleystay in gebi ahaanba jirkeeda laga saaro cudurka, kaddib markii ay heshay nooc cusub oo daawo ah oo markii ugu horreysay la tijaabiyay. Dhammaanba daaweynta kale ee la siiyay Alyssa, oo qabtay kansarka dhiigga, ayaanan wax tarin. Sidaas darteed, dhaqaatiirta Isbitaalka Great Ormond Street Hospital ayaa adeegsaday ""tifaftir"" si loogu sameeyo daawo ayada munaasib ku ah. Lix bilood kaddib kansarka ayaa laga waayay jirkeeda, balse Alyssa weli waxaa xaalkeeda la soconaya dhaqaatiirta. Alyssa, oo 13 jir ah kana soo jeedda magaalada Leicester ee dalka UK, ayaa laga helay kansarka nooca T-cell acute lymphoblastic leukaemia bishii May ee sanadkii hore. T-cells waa ilaaliyeyaasha jirka – ee ka difaacaya khatarta – balse marka la eego Alyssa waxay ku noqdeen khatar xadka ayayna ka sii baxayeen. Kansarkeeda ayaa ahaa nooca aadka u faafa. Daaweynta Chemotherapy, iyo kaddib dhuux lagu beeray, laguma guuleysan in xanuunka laga saaro jirkeeda. Haddii aan la tijaabin lahayn dawada, waxa keliya ee haray ee la sameyn lahaa ayaa ahaan lahaa in sida ugu macquulsan xanuunka looga yareeyo Alyssa. ""Muddo kaddib waan dhiman lahaa,"" ayay tiri Alyssa. Hooyadeed, Kiona, ayaa sheegtay in markan oo kale sanadkii hore ay u qabtay inay tahay marka ugu dambeysa ee ay ciidda Kirismaska la qaadan doonto gabadheeda. Wixii kaddib dhacay waxay ahaayeen wax aan lagu fekeri karin sanado kahor, ayna suurtogal ka dhigeen horumar laga gaaray dhanka hiddo-sidayaasha. Kooxda ka tirsan Isbitaalka Great Ormond Street ayaa adeegsaday teknoljiyad lagu magacaabo tifaftir aasaasi ah, kaasoo keliya lix sano kahor la hindisay. Koox badan oo dhaqaatiir ah ayay u suurtogashay inay tifaftir ku sameeyaan hiddo-sidayaasha iyagoo sameeyay nooc cusub oo T-cell ah kaasoo awood u leh inuu ugaarsado uuna dilo unugyada kansarka siday ee Alyssa. Waxay ku billaabeen T-cells caafimaad leh oo laga soo qaaday qof kale kaddibna waxay ku sameeyeen isbeddello. Markii fekerkan loo sharraxay qoyska, hooyo Kiona ayaa waxaa ka soo haray feker: ""Waad sameyn kartaan sidaas?"" wuxuu ahaa go’aanka Alyssa inay noqoto qokfii ugu horreeyay ee lagu tijaabiyo daaweyntan – oo ka koobneyd malaayiin unugyada la farsameeyay ah - bishii May ee sanadkan. ""Waa bukaankii ugu horreeyay ee teknolojiyaddan lagu daaweeyo,"" ayuu yiri Prof Waseem Qasim, oo ka tirsan UCL and Great Ormond Street. Wuxuu sheegay in farsameyntan hiddo-sidaha uu yahay hab saynis oo sare isla markaana faa’iido badan u leh noocyo cudurro ah. Alyssa ayaase u nuglaatay caabuq, iyadoo unugyada ay weerareen T-cells-kii kansarka siday iyo kuwii ka difaaci lahaa xanuunka intaba. Bil kaddib, Alyssa waxaa la mar kale lagu beeray dhuux si loo xoojiyo hab-difaaca jirkeeda. Alyssa ayaa 16 toddobaad ku qaadatay isbitaalka mana aysan arki karin walaalkeed, oo weli iskuul aadayay lagana baqayay inuu jeermis u keeno gabadha. Walaac ayaa jira kaddib saddexdii bilood ee baaritaanka lagu sameynayay iyadoo mar kale kansar laga helay. Laakiin labadii baaritaan ee ugu dambeeyay ee lagu sameeyay jirkeedu xor buu ka ahaa kansar. ""Waxaad baraneysaa inaad ka mahad-celiso wax walboo yar. Aad ayaan ugu faraxsanahay inaan mar kale halkan joogo,"" ayay tiri Alyssa. ""Waa wax yaab leh. Waa la yaab inaan fursaddan helay, aad ayaan ugu mahdinayaa waxayna caawin doontaa carururta kale, sidoo kale, mustaqbalka."" Haatan waxay dooneysaa inay u dabaaldegto ciidda Kirismaska, ayna malxiisad ka noqoto arooska habaryarteed, dib u kaxayso baaskiil, iskuulkana dib ugu laabaty ""oo ay sameyso waxa ay dadka caadiga ah qabtaan"". Qoyska ayaa rajeynaya in kansarku uusan mar dambe soo laaban, balse waxay ku faraxsan yihiin daaweynta gabadhooda. ""Inaad hesho sanadkan dheeraadka ah, saddexdii bilood ee ugu dambeysay markii ay guriga joogtay, ayaaba ahaa haddiyad,"" ayay tiri Kiona. Aabbe James ayaa yiri: ""Way igu adag tahay inaan ka sheekeeyo sida aan u faraxsannahay. Markaad eegto wixii ay soo martay, waa wax cajiib ah."" Inta badan carruurta uu ku dhaco kansarka dhiigga ayaa loo maleynayaa inay sanado kaddib ka faa’iideysan karaan daaweyntan. Alyssa waxay ka mid tahay keliya 10-ka qof ee la siiyay daawadan iyadoo lagu tijaabinayay. Dr Robert Chiesa, oo ka tirsan waaxda ku beeridda dhuuxa ee Isbitaalka Great Ormond Street, ayaa yiri: ""Waa wax aad cajiib u ah. Way caddahay, in tani ay tahay nooc cusub oo daaweyn ah waana cajiib inaan jiheyn karno difaaca jirka si uu ula dagaallamo kansarka."""	https://www.bbc.com/somali/articles/czv0xr8ww7go
health	Haweenay laga daweeyay buro maskaxda ka soo baxday ka dib markii ay baaritaan ku samaysay indhaheeda	"Haweenay ayaa laga daweeyay buro maskaxda ka soo baxday ka dib markii dakhtar indhaha ku takhasusay uu baaritaan ku sameeyay bukaankaas ka dibna indhaheeda ku arkay xaalad aan caadi ahayn. Christel Callow oo 26 jirah oo ku sugan England ayaa hadda aruursanaysa 62,000 gini si ay u hesho nooc dawayn ah oo aan aad looga helin xarunta qaran ee caafimaadka Britain ee NHS loo yaqaanno. Burada inteeda badan waa laga qalay balse waxaa loo sheegay in dawayn kale oo lagu sameeyo ay ka xeel dheeraan karto in lagu daweeyo radiotherapy. Xarunta NHS ayaa gabadhan u sheegtay in dawaynta ay doonayso ay siiyaan dadka buuxiya shuruudaha u yaalla oo kali ah. Christel ayuu madaxu aad u xanuuni jiray muddo labo bilood ah, 22 bishii Luulyo ayayna ballan ka qabsatay dakhtar. Dakhtarka indhaha ku takhasusay ayaana arkay caddaadis saaran isha midigta ah ee gabadha oo qayb ka mid ah ay aad u guduudatay. MRI laga saaray isbitalka Royal Shrewsbury Hospital ayaa muujiyay buro ku dhalatay maskaxda gabadha oo la eg kubadda tayniska lagu ciyaaro. Intaas ka dibna waxaa lagu qalay isbitaalka Royal Stoke Hospital. ""Waxay dhaheen muddo dheer ayaad la noolayd, haddii dhakhtarka indhuhu uusan ku arki lahayn waxay u badnaan lahayd in aad eersan lahayd, waaan miyir daboolmi lahaa ama dhinac ayaa i qalali lahaa,"" ayay tiri. Christel ayaa loo sheegay in ay qabto kansar si dhakhso ah u koraya oo la dhoho anaplastic astrocytoma, ayna u baahan karto radiotherapy balse laga yaabo in dawaynta radiotherapy ay waxyeelayso qaybo ka mid ah maskaxdeeda, arrintaasna ay saamayn doonto hadalkeeda iyo dhaqdhaqaaqeeda. Qoyskeeda ayaa raadiyay qaab kale oo loo dawayn karo waxayna heleen proton beam therapy, waana qaab lagu tirtiro unugyada xanuunsan ee jidhka. Arrintaas ayaana lagu bartilmaameedsanayaa burada si loo daweeyo nooc gaar ah oo kansarka ka mid ah."	https://www.bbc.com/somali/war-49506341
health	W﻿axyaabo sir ah oo laga yaabo in aadan ka ogayn dhiiggaaga	Daqiiqad walba, unug kasta oo dhiigga cas ah waxaa uu ku soo wareegtaa madaxa ilaa faraha jirkeenna, wuxuuna dhammaystiraa habka wareegga dhiigga ee jirka. Jirkeenna waxaa uu il-biriqsi kasta soo saaraa labo milyan oo unugyada cas cas ah. Waxay beddelaan unugyadii dhiigga cas ee horay jirka ugu baaba’ay. Mid ka mid ah warbixinnada ay BBC-da u soo gudbiyeen Hannah Frey oo ku takhasustay xisaabta iyo Adam Rutherford oo ku xeeldheer arrimaha hiddaha, ayaa waxaa ay ku ogaadeen 6 sir oo ku duugan dhiigga. Unugyada dhiigga cas waa unugyada ugu badan ee uu jirkeennu leeyahay. Waxay ku badan yihiin jirka ragga, halka ay ku yar yihiin kan haweenka. Waxa uu sidoo kale leeyahay unugyo kale, balse ma badna. Dhammaan unugyada jirka, boqolkiiba 90 waxay ku jiraan dhiiggaaga. Waxay jirka ku wareegtaan 1,50,000 oo jeer. Waxay ku socdaan xawaare dhan 2 kiiloo mitir saacaddiiba, iyagoo mara wadnaha iyo xididdada. Jirkeennu ma soo saaro unugyo cas cas oo daciif ah, maaddaama ay jirto maaddo ka caawiso samaynta unugyada dhiigga. Waxay soo saartaa kiimiko la yiraahdo Bilirubin, taas oo gaarta ilaa dheefshiidka. Keliya noocyada dhiigga ee la yaqaan ayaa kala ah, A, B, AB and O, balse waxaa jira noocyo kale oo uu dhiiggu ka kooban yahay. “Waxaa jira in ka badan 30 nooc oo dhiig ah,” ayuu yiri Barafasoor Robert Flahr  oo wax ka dhiga jaamacadda Sydney, ee Australia. Maaddaama nooca dhiggaagu yahay uu A iyo B, jirkaagu wuu oggolaanayaa in lagu shubo nooca A iyo B. Hay'adda Caafimaadka Adduunka ee WHO waxay sheegtay in inta badan dadku  ay ku deeqi karaan dhiiggooda haddii ay caafimaad qabaan. Hase yeeshee, waxaa sidoo kale jira dad cabsi iyo walwal ka qaba dhiig-bixinta.	https://www.bbc.com/somali/articles/cxx9jnn61zdo
health	Maxay ragga jirdhiska sameeya u isticmaalaan maaddooyinka murqaha kobciya?	"Halista dhanka caafimaadka ee lala xiriiriyay qaadashada daawada murqaha dhista ee steroids ayaa ah mid ballaaran oo si weyn loo diiwaangeliyay sida dhalmo la'aanta, tababar darri ku timaadda xubinta taranka ee ragga, qabatinka iyo bidaarta, sida laga soo xigtay waaxda adeega qaran ee Ingiriiska. Inkasta oo laga digay tani, hadana waxaa jiraa in ka badan hal milyan oo qof oo u badan rag oo daawada steroid ku isticmaasha gudaha UK, sida laga soo xigtay hay'adda ka hortagta dawooyinka sare u qaada tamarta. Josh Torrance oo ah cilmi baare ayaa sanado badan ku qaatay in uu daraasaad ku sameeyay suuqyada iiibiya daroogada mamnuuca ah, xilli uu ku howlanaa shaqadan wuxuu arkay dhalinyaro badan oo saaxibadood ay kula taliyeen inay qaataan daroogada. Josh Torrance oo cilmiga PHD-ga ka dhigta jaamacadda Bristol ayaa sheegay in baraha bulshada ay ka qeyb qaateen isticmaalka daawooyinka kala dysmorphia iyo steroid Mr Torrance wuxuu yiri bulsho ahaan, ""waxaan u baahanahay inaan si dhab ah wax uga qabano [dysmorphia] haddii aan rajo ka qabno inaan ragga dhallinyarada ah ku qancinno inaysan bilaabin qaadashada steroids marka horeba"". Josh Bridgman oo ku nool London oo sanadkii 2019 bilaabay qaadashada dawooyinka tamarta kordhiya ayaa BBC u sheegay in dhibaatada ay ka dhalato balse uu jirkiisa u hurayo si uu u kobciyo murqahiisa. Wuxuu BBC u sheegay, ""Weydii qof ciyaaryahan kasta oo ka qeybgala Olympic, waxay kuu sheegayaan in 'waa in aad naftaada u hurtid' Mr Bridgman waxa uu sheegay in uu baaray dawooyinka uu qaadanayo, waxaa uu qaatay cuntooyin. Dad badan uu cilmi baaristiisa ku wareystay Josh Torrance, ma qabtaan wax jimicsi ah sida kaxeynta baaskiil, halka dadka ay iska joojiyeen qaadashada daawooyinka muddo dheer si  jirkoodu uu usoo kabsado. ""Dadka murqahooda dhisa ma sameeyaan waxyaabihii looga baahnaa inay sameeyaan, sida ay qaatan cunto caafimaad leh maalintii iyo in wakhti ay ku qaataan jimicisga"" ""Waxay dadaal ugu jiraan sidii ay jirkooda ku dhisi lahaayeen, haddii aad qaadato daawada Steroids ama aad qaadaninba dhisidda murqaha dadaal bey u baahan yihiin"" Sanadkii 2020-kii, warbixin ay soo saartay  Emily Robinson, oo ah agaasimaha waxbarashada iyo istraatiijiyadda ee hay'adda UKAD ayaa lagu sheegay in isticaamlka khaldan ee daawada Steroid ay haatan halis caafimaad oo saameyneysaa bulshada. Daawada ugu qaalisan adduunka oo badbaadisay nolosha wiilkan yar Cunidda hilibka badan oo laga digay Baadari ku ceeboobay aas uu ka qaybgalay Hay'adda UKAD waxay sheegtay in cudurro dhowr ah ay ka dhashaan isticmaalka badan ee steroids. Mr Bridgman wuxuu ka tirsan yahay qeyb kamid ah bulshada jir dhiska ee sida cad uga hadasha daawada steroids ee qofka ka caawiyo in murqahiisa ay kobcaan. Waa sharci in la haysto oo la isticmaalo si kastaba ha ahaatee, waa sharci-darro in la haysto, la soo dejiyo ama la dhoofiyo steroids waa haddii la ogaado in aad ka ganacsaneyso. Mr Bridgman waxa uu bilaabay tababarka miisaanka 10 sano ka hor waxa uuna ku andacoodey in in ka badan 90% asxaabtiisa ay qaadanayaan steroids."	https://www.bbc.com/somali/war-61058400
health	Cudurka cusub ee halka qof dilay balse laga cabsi qabo in uu dad badan galaafto	Todobaadkii la soo dhaafay Hay'adda badbaadada Caafimaadka ee UK ayaa ka war bixisay saddex xaaladood oo qandhada Lassa ah, wuuxuuna fayraskan ilaa hadda dilay cunug yar oo markaas dhashay. Wiilka yar ayaa fayraska ugu geeriyooday waddanka Britain. Haddaba kuwani waa su'aalaha la iska weydiinayo cudurkan laga baqayo in uu baddelo caabuqa corona, oo dadku ay rabaan inay wax ka ogaadaan Halkee ayuu asal ahaan ka yimid Cudurkan Cusub ee loo yaqaano Lassar fever ama Xummadda Lesser? Sida laga soo xigtay bogga Xarunta Xakamaynta iyo Ka hortagga Cudurrada ee Maraykanka, Xumadda Lassa waa cudur ka yimid dhanka  xayawaanka oo kuna dhaca xayawaanka ku nool dalalka Galbeedka Afrika sida Sierra Leone, Liberia, Guinea iyo Nigeria. Cudurkan waxaa sababa fayraska Lassa oo loogu magac daray magaalo Nigeria ku taalla, halkaasoo markii ugu horreysay laga soo sheegay sanadkii 1969-kii. Fayrasku waxa uu gaar ahaan ka yimid  Jiir Afrika ku nool oo dadka qaar ay cunaan. Jiirka Afrika ku nool  ayaa si caadi ah looga helaa qaybaha kale ee wadamadda  Afrika, halkaas oo uu fayraskan Lassa si fudud ugu  sii faafi karo dhamaan waddamadda. Xarunta Xakamaynta iyo Kahortagga Cudurrada ee Maraykanka waxay sheegtay in waddamada  deriska la ah waddamada Galbeedka Afrika ay halis ugu jiraan in uu ku faafo caabuqa uu keeno fayraska Lassa. Maadaama jiirku uu jecel yahay in uu ku faafo meelaha u dhow goobaha dadku deggen yahay, waxay u gudbin karaan fayraska bini'aadamka iyaga oo wasakheyn kara cuntada ama xitaa toos u wasakheeya goobaha cuntooyinka lagu karsado. Bini'aadamku waxay ku qaadi karaan fayraska Lassa marka ay neefsadaan qayb ka mid ah fayraska ama qaadashada cuntada wasakhaysan ee fayrasku saameeyay. Marka qofka uu qaado, fayrasku wuxuu u sii gudbin karaa qof kale hadii  ay  isweydaarsadaan dareeraha jidhka sida candhuufta ama qofka uu soo gaaro dhiigga qofka cudurkan qaba, unugyadda, ama saxarada qofka qaba  ayaa sidoo kale laga helaa cudurka. Bukaannada jooga dalka UK oo cudurkan hadda la il daran ayaa waxaa ay dhawaan safar ku tageen wadamada Galbeedka Afrika. Hadaba maxay yhiin calaamadaha lagu karan karo qofka qabo vayruska Lassa? Calaamadaha xumadda Lassa ayaa waxaa qofka lagu arkaa  toddobaad ugu horeeya ama ilaa iyo saddex toddobaad marka uu  qofka ku dhaco, calaamaduhu intooda badan waa kuwo fudud waxaana kamid  sida qandho yar , daal, iyo madax xanuun. Qiyaastii 20 boqolkiiba dadka uu ku dhaco cudurkan  waxaa suura gal ah in ay isku arkaan dhibaato dhanka neefsashada ah, matag soo noqnoqda, barar wajiga ah, xanuunka lab xanuun ,dhabar xanuun, dhiigbax, dhiigbax gudaha ama dibadda ah oo ka yimaada indhaha, sanka, ama cirridka. Cudurkan ma waxa uu noqon doonaa cudur dunida saameyn ku yeesho sida Corona oo kale ? Nasiib wanaag, cudurku uma fido si  dhakhsi aha sida coronavirus oo kale , oo aan wali la  rajeyneyno in laga soo kabsano. Iyadoo qof-ka-qof u gudbintu ay suurtogal tahay, waxay sidoo kale u baahan tahay in  labada qof ay is-dhaafsadaan dareeraha jidhka, taas oo aan caadi ahaan ku dhicin xaaladaha caadiga ah. Xaaladda qoyska  dhalay canugii dhawaan dhashay oo u dhintay cudurkan oo ku nool U.K  oo labaaraay ma muujin in caabuqu uu ku sii fiday iyaga sidoo kale Shaqaalaha isbitaalkaasi  lagu daweynayay willka dhintay ayaa loo sheegay  in ay galaan karantiil  muddo laba toddobaad ah. Sideed kiis oo ah fayraska Lassa ayaa  ilaa iyo 1980-meeyadii lagu arkay wadanka UK, iyadoo labadii  kiis ee ugu dambeeyay la arkay sanadii 2009. Khatarta guud ee dadweynaha waa mid aad u hooseysa.	https://www.bbc.com/somali/war-60416978
politics	Jaajuusnimada: Shukaansiga ragga Mareykanka iyo haweenka quruxda badan ee sirdoonka Ruushka ah	Waa haween aad u qurxoon badan waxayna soo jiiteen dad badan, balse waxaa lagu eedeeyay in ay ku lug lahaayeen howlgallo qarsoodi ah. Waxay xiriir la yeesheen rag kala duwan oo ku sugan Mareykanka, balse wuxuu hadafkeedu ugu weyn ahaa in xog sir ah ay ka soo uruuriyaan arrimaha ku saabsan qorsheyaasha waaweyn ee dowladda Mareykanka, si Ruushka uu ula socdo waxa ka socda guud ahaan Mareykanka. Intooda badan waxay ku noolaayeen Ruushka sanado badan, xitaa qaarkood waxaa lagu guursaday halkaas, waxayna si toos ah u dhexgaleen bulshada si ay Mareykanka u basaasaan. Waxaa in muddo ah taagnaa shaki ah in sirddoonka Ruushka ay howlgal qarsoodi ah ka fuliyaan Mareykanka iyo meelo kale oo ka tirsan caalamka - Mareykanka wuxuu rumeysan yahay in arrintaas aanay guuleysan doonin. Qaar ka mid ah howgallada waxaa fulinayay haween sirddoon ah oo uu soo tababaray Ruushka kuwaas oo loo diro magaalooyinka Mareykanka si ay uga dhex milmaan bulshada Mareykanka oo ay u basasaan laamaha kala duwan ee dowladda. Sanadihii la soo dhaafay, sirdoonka Mareykanka waxaa u suurogshay inay kala dhantaalaan shabakadaha sirddoonka ah ee Ruushka ee ka howlgalaya dalkaas, ee Moscow uga soo safray arrin jeceyl darteed, laakiin waa koox ku lug leh howlgal lagu raadinayo xog sir ah. Bishii July ee sannadkii 2018-kii, dowladda Mareykanka waxay shaacisay in la xiray haweeney u dhalatay Ruushka oo 29 sano jir ah, oo lagu magacaabo Maria Butina. Waxaana lagu eedeeyay inay la shaqeyneysay dowladda Ruushka, isla markaana hadafkeedu ahaa in ay dhexgasho xisbiyada siyaasadda ee Mareykanka si ay u hesho xog horseedi karta in faragelin lagu sameeyo doorashada. Maria Butina waxay iska dhigeysay in xiriir dhaw ay la laheyd xisbiga Jamhuuriga ayna u doodeysay xuquuqda lahaanshaha qoriga, sida ay ku warrantay warbaahinta Mareykanka. Waxaa lagu eedeeyay in si toos ah ay ula shaqeyneysay saraakiil sare oo ka tirsan aqalka looga arrimiyo Ruushka ee Kremlin-ka. Qareenkeeda ayaa ku dooday in Maria Butina aysan aheyn qof jaajuus ah, balse ay aheyd ardayad baratay cilmiga xiriirka caalamiga ah. Waxay beenisay in ay xiriir la laheyd dowladda Ruushka. Bishii July sannadkii 2010-kii, sirdoonka Mareykanka waxay xireen 10 qof oo lagu eedeeyay in ay jaajuus u yihiin Ruushka. Waxaa dadkaas lagu daba joogay muddo 10 sano ah. Waxaa ka mid ah dadkaas la xiray gabadh aad u qurux badan oo si weyn sawirradeeda ay u hadal hayeen wargeysada caalamka. Dad badan waxay doonayeen in ay wax ka ogaadaan arrinta gabadhaas. Waxaa lagu magacaabaa Anna Chapman oo 28 sano jir aheyd. Magaceeda saxda ah waa Anna Kushchenko, waana gabadh uu dhalay mid ka mid ah diblumaasiyiinta ugu awoodda badan Ruushka. Waxay waxbarasheeda ku soo qaadatay magaalooyinka Volgograd iyo Moscow. Waxaa la sheegay in ay ku nooleyd dalka Britain, muddo shan sano ah oo ay ka shaqeyneysay waaxda maaliyadda, waxay guursatay nin u dhashay UK, oo ay is qabeen 2002 ilaa 2005. Ninkii guursaday gabadhan, Alex Chapman, ayaa shaaca ka qaaday in xaaskiisa ay u sheegtay in aabaheed uu ka tirsanaan jiray laantii hore ee sirddoonka Ruushka ee KGB.	https://www.bbc.com/somali/war-57469065
politics	"""Wiilkeygu dad ma dilin, dad ma dhicin, ma aqaan dambiga Mareykanka looga musaafurinayo"""	"Ku dhawaad 100 qof oo Soomaali ah ayey dowladda Mareykanka qorshanaysaa in maalmaha Khamiista iyo Jimcaha ee foodda inagu soo haya ay ka musaaafuriso dalka Mareykanka oo ay dib ugu celiso waddanka Soomaaliya. Arrintaas waxaa qoysaska dadka la musaafurinayo u xaqiijiyay qareennada u doodaya dadkaas xabsiyada ku jira, kuwaas oo qaarkood dambiyo kala duwan lagu helay halka ay jiraan kuwo dambi aanan gelin, hasayeeshee loo diiday in qaxootinimo loo qaabilo amaba daganaansho dalka laga siiyo. Hooyo magaceeda ku soo koobtay Maryama oo ka mid ah dadka caruurtooda loo musaafurinayo Soomaaliya ayaa sheegtay in arrintan ay aad uga murugeysan yihiin. Waxay sheegtay in wiilkeeda oo dhowr labaatan jir ah aysan jirin wax dambi ah oo uu galay islamarkana aysan aqoon sababta loo musaafurinayo. ""Wiilkeygu dad ma dilin , dad ma dhicin, guri ma xadin,darooga ma cunin, wiilkayga dambiga Mareykanka looga kaxeeyanayo anagu waan garan waaynay,"" ayay tiri hooyo Maryan. Hooyo Maryamo ayaa xustay in wiilkeeda qareen badan ay u qabatay, balse mar walba kiiska looga guuleysto. Waxay xustay in ay ka sii murugeysan tahay caruurta ay Ayeeyada u tahay ee aabahood la musaafurinayo. ""Anagana waan rafaadnay,qareenno badan ayaan u qabanay , in badan ayaan looyaro u raadinay, midkaan u tagnaba waa lagaga guuleystay kiiska, aad iyo aad baan u rafaadnay, waxaan aad iyo aad uga xumahay caruurtiisa yaryar iyo aabahood oo la kala kaxeynayo,waa caruur aad u yaryar, waa 4 jir, labo jir iyo wax aan sanad gaarin"", ayay tir hooyo Maryan. Maryan ayaa farta ku fiiqday in wiilkeeda uusna Somaaliya waxba ka aqoon islamarkana uusan jirin wax ehel ah oo uga horeeya. ""Xaggaas wax dad ah uma joogo, qoyskiisa halkan ayuu wada joogaa hooyo haday tahay, aabo haduu yahay, wax dad ah oo ka sii horeeya ma laha,"" ayay tiri Hooyo Maryan oo ay murugo ka muuqatay. Hay'adda lagu magacaabo Cair waa hay'ad u doodda xuquuqda Muslimiinta Mareykanka qeybta minnesota waxayna walaac ka muujisay dadkan Soomaalida ah ee laga musaafurinayo dalka Mareykanka. Madaxa hay'adaasi Jeylaan Xuseen ayaa BBC u sheegay in dadkani loo haysto waxyaabo kala duwan, balse ay u badan yihiin dad aan haysan sharciga Mareykanka. ""Dambiyada lagu haysto waa dambiyo kala duwan, inta badan waa sharci la'aan, waa dad sharcigii dalbaday oo sharcigii loo diiday ayaa ku jira dadka hadda la musaafurinayo,"" ayuu yiri Mr Jeylaani. Mr Jeylaani Ayaa intaa ku daray in xiriir ay la sameeyeen safaaradda Soomaliya ee Washinton islamarkana ay arrintan kala hadleen. Waxaa uu intaa ku daray in dowladda Sooamaliya ay tahay in ay soo faragaliso arrintan oo ay a qeyb ka qaadato sidii looga hortagi lahaa musaafurinta dadka Sooamalida ah. ""Runtii waan la wada xiriirnay , safaaradda waan la xiriirnay, dad badana waan la xiriirnay, haddana waxaan rabnaa dowladda Soomaaliya inay go'aan ka gaarto ayaan rajeynaynaa sidii dadkan laga joojiyo in la musaafuriyo,"" ayuu yiri Mr Jeylaani. Madaxa hay'adda u dooda xuquuqda Musliminta Mareykanka ayaa dhanka kale ka digay in dadka Mareykanka laga musaafurinayo lana gaynayo Soomaliya ay qarakood qabaan Corona islamarkana ay dalka gaarsiin karaan xanuunka. ""Dadkani waxaa jira dad qaba cudurkii Covid-19, waxaa laga yaabaa xitaa dadka ay diyaaradda isla saaran yihiin inay qaadsiiyaan wadankiina gaadhsiiyaan,"" ayuu intaa ku daray Mr jeylaani. Tan iyo intii uu xilka madaxwaynanimada Mareykanka la wareegay madaxwayne Donold Trump waxaa Mareykanka laga musaafuriyay dad badan oo ay Soomaali ku jiraan. Arrintan ayaa waxaa horey walaac uga muujiyay hay'adaha u dooda xuquuqul insaanka oo ak digay in meelaha lagu celinayo ddaka qaar ay yihiin goobo aan amnigoodu wanaagsanayn."	https://www.bbc.com/somali/war-54172907
politics	Ninka Biden ka careysiiyey ee Muslimiin ku laayey Mareykanka oo la qabtay	Madaxweynaha Mareykanka Joe Biden wuxuu IsniintIi sheegay “inuu aad uga carooday aadna uga xumaaday dilalka foosha xun ee dhacay”, wuxuuna intaa ku daray “weerarradan neceybka ku saleysan ee noocan ah inuu Mareykanka boos uga bannaaneyn”. Booliska magaalada Albuquerque ee gobolka New Mexico ee dalka Mareykanka ayaa sheegay shaqsiga koobaad ee looga shakiyey dilka 4 qof oo Muslimiin ah iney gacanta ku soo dhigeen. Maxammed Sayid oo 51 jir oo ay booliska Isniintii soo qabteen waxaa lagu soo eedeeyey inuu laba qof dilay, baaritaan ay gurigiisa ku sameeyeenna ay ka soo saareen dhowr qori oo kuwa gacanta ah. Boolisku magaaladaasi waxay sheegeen iyaga oo kaashanaya dambi-baarayaasha iney ka shaqeynayaan sidii ninkan Afghanistan u dhashay dacwad looga soo oogi lahaa. Dilalkaasi ayaa  dhacay  9-kii bilood ee la soo dhaafay. Taliyaha booliska gobolkaasi Harold Medina wuxuu Talaadadii sheegay gaari lagu tuhmayey inuu ninkaasi wato oo ay dabagal ku sameeyeen iney ninkaasi ku soo qabteen. Baarayaasha kiisaskan dilka gacanta ku haya waxay sheegeen iney dhici karto dilalkaasi iney xiriir la yeeshaan khilaaf shaqsiyadeed. Shaqsigan looga shkisan yahay dilka oo Mareykanka sanada badan ku noolaa wuxuu ka soo jeedaa dalka Afghanistan. Seddex ka mid ah Muslimiinta la dilay oo ka soo wada jeedo dalka Pakistan hal masjid ayey ku cibaadeysanayeen. Waxayna boolisku sheegeen in raggan si gaadma ah lagu soo weeraray rasaasna lagu furay sidaana ay ku dhinteen. Halka qofka afaraad oo la dilay bishii November ee kalhore uu ka soo jeedo dalka Afghanistaan. Boolsikuna waxay sheegeen qabashada ninkaasi iney gacan ka geysatay xogta ay shacabka booliska la soo wadaageen. Xogta ay boolisku baahiyeen waxay ku sheegeen guriga Maxammed Sayid markii ay baareen iney ka heleen xog muujineyso dilaaga iney isyaqaanneen balse khilaaf shaqsiyadeed oo u dhaxeeyey uu dilka ka dhashay. Balse xogta ay boolisku Talaadadii baahiyeen laguma sheegin ninka dilka geystay inuu yahay Muslim Sunni ah, ninka la dilayna loo bartilmaameedsaday isaga oo ka xumaaday inuu gabadhiisa uu guursado nin Shiica ah. Duqa magaalada Albuquerque Tim Keller war murtiyeed uu soo saaray wuxuu ku sheegay inuu rajeynayo hay’adaha amnigu iney ka shaqeynayaan badbaadada dadka ay cabsi geliyeen dilalkii ugu dambeeyey ee dhacay. Afhayeenka xaruunta Muslimiinta New Mexico wuxuu BBC u sheegay dilka inuu ahaa mid aragagax geliyey bulshada Muslimka ee magaaladaasi ku nool.	https://www.bbc.com/somali/articles/cmj34kx7jrpo
politics	Booliis iyo dibadbaxayaal isku ceyrsanaya waddooyinka magaalooyiinka Mareykanka	"Booliiska iyo dibadbaxayaasha ayaa isku dhacay magaalooyiin ku yaalla dalka Mareykanka, xilli ay sii xoogaysanayan dibadbaxyada caradii ka dhalatay dilkii ninkii madowga ahaa, George Floyd. Waxaa foodda is daray dibadbaxayaasha iyo booliiska magaalooyiinka, New York, Chicago, Atlanta, Philadelphia iyo Los Angeles. Booliiska ku sugan goobaha ka xeeran aqalka cad ee ku yaalla magaalada Washington ayaa suntan dadka ka ilmaysiisa ku riday dibadbaxayaal tuurayay dhagxaan. Ku dhawaad 40 magaalo ayaa Bandow lagu soo rogay, balse dibadbaxayaal badan ayaa bandowga iska indha-tiray taasi oo keentay in booliiska ay isku dhacaan. Magaalada Minneapolis oo ah goobtii ay booliiska ku dileen George Floyd, ayaa waxaa la xiray darawal gaari kuwa xamuulka qaada ah oo gaariga si xawaara ah u waday kuna socday dhanka dibadbaxayaasha. Ciidamo ay tiradooda dhan tahay 5000 ayaa loo daadgureyay magaalooyiinka ay dibadbaxyada ak socdaan si ay booliiska gacan u siiyaan. Geeridii George Floyd ayaa waxaa dhashay dibadbaxyo guud ahaan dalka Mareykanka, iyada oo ay dibadbaxayaasha ay ku baaqayaan in la soo afjaro dhibaatooyiinka ay booliika geystaan. Mr Floyd ayaa ahaa nin madow ah oo aan hubeysnayn islamarkana askari ka tirsan booliiska uu luqunta in ka badan 8 daqiiqo jilibka kaga hayay isaga oo ku qaaylinayay""ma neefsan karo"". Isniintii , ayaa askari lagu magacaabo Derek Chauvin uu jilibka dhulka kula nabay isaga oo lagu eedeeynayo in uu goob dukaan ah uu wax uga iibsanayay 20 doolar oo been abuur ah. Derek Chauvin ayaa xabsiga loo taxaabay, islamarkana lagu soo oogay dacwad ah in uu dil gaystay. wuxuu ka mid yahay afar askari oo shaqada looga eryay sabab la xiriirka dhimashadii Mr Floyd, oo Isniintii geeriyooday isagoo ku jira gacanta booliska. Maalmihii lasoo dhaafay waxaa socday mudaharaadyo rabshado iyo boob sababay oo ka dhashay caradii laga qaaday muuqaal baraha bulshada ku faafay oo laga arkayay askari jilibka qoorta uga haya George Floyd."	https://www.bbc.com/somali/war-52873156
politics	Wasiirka gaashaandhigga: UK 'hadday dagaal galayso Maraykan yaanay isku hallayn'	"Britain waa in ay u diyaar garowdaa inay dagaalada gasho, iyada oo aysan la jirin oo aan isku haleynayn dalka ay xulufada yihiin ee Mareykanka, waxaa sidaasi ka digay xoghayaha gaashaan dhiga ee Britain. Ben Wallace ayaa sheegay in mamaulka uu  hogaamiyo Trump oo dib uga joogsanaya doorkooda caalamiga ah ee dhanka hogaanka""ay isaga hurdada ka toosisay"". Waxaa uu intaa ku daray in arrintani ay ku qasbayso UK in ay dib uga fikirto arrimaheeda gaashaandhiga iyo ammaanka. Hadalkiisa ayaa ku soo beegmaya xilli ay UK isu diyaarinayso inay fuliso ""isbadalkii ugu qotada dheeraa "" ee siyaasadaha dhanka gaashaandhiga iyo ammaanka ee ak sameeyo tan iyo intii uu dhamaaday dagaalkii qaboobaa ee dunida. ""Waxaan ka walaacsanahay haddii ay Mareykanka la noqdaan hogaankooda ku wajahan arrimaha caalamka,"" Mr Wallace ayaa sidaasi u sheegay wargayska Sunday Times. ""Arrintaasi waxay noqon doontaa mid aan caalamka u wanaagsanayn anagana aan noo wanaagsanayn, ayuu intaa ku daray. Wasiirka gaashaandhiga ayaa xusay in loo baahan yahay in Britain ay arrintan qorsho ka yeelato. Ben Wallace ayaa xusay in dib u eegista lagu sameynayo arrimaha gaashaandhiga ay noqon doonaan kuwa ku saleysan in UK aysan ku tiirsanaan Mareykanka marka ay timaado dhanka dagaalada mustaqbalka. ""Sanooyiinkii ugu dambeeyay waxaan aragnay Mareykanka oo ka baxaya Suuriya, iyo hadalka Trump ee ku wajahnaa Ciraaq ee ahaa in Nato ay door wayn ka qaataan arrimaha bariga dhexe,"" ayuu yiri Mr Wallace. ""Fikirka jiray tan iyo 2010 ee ahaa in mar walba aan qeyb ka noqono isbahaysiga Mraeykanka,imika ma aha halka aan joogno iyo dhanka aan u socono,"" ayuu intaa ku daray. ""Mareykanka ayaan ku tiirsanahay marka ay timaado dhanka cirka, sirdoonka iyo qalabka wax lagu baaro, waa in aan qalabkeena ballaarinaa."" ayuu yiri Mr Mr Wallace ."	https://www.bbc.com/somali/war-51083943
politics	Qaraxyadii 1998: Sida loo wajahay raadinta raggii fuliyay weeraradii 1998?	"23 sano ka hor bishan oo kale waxaa dhacay labo weerar oo kooxo argagixiso ah ay mar qura ka fuliyeen magaalooyinka Nairobi iyo Daru-salaam ee dalalka Kenya iyo Tanzania. Maxaa laga garanayaa dadkii abaabulay qaraxyadaas, maxaase laga sameeyay raadintooda? Weerarradii dhacay bishii August ee sannadkii 1998-kii waxay gabi ahaanba baddaleen xaaladaha amniga ee gobolka geeska Afrika, waxaana la guda galay ""dagaalka ka dhanka ah kooxaha argagixisada"". Qormadan waxaan ku eegeynaa waxa laga yaqaanno saddexda nin ee loo arko in ay ahaayeen dadkii ugu waaweynaa ee ka dambeeyay weerarradaas. 7-dii bishii August ee sannadkii 1998 ayay magaalooyinka Nairobi iyo Daru-Salaam gilgileen qaraxyo abaabulan oo lala eegtay safaaradaha uu Mareykanka ku lahaa labadaas waddan. Khasaare isugu jiray dhimasho, dhaawac iyo burbur ayaa ka dhashay, Kenya iyo Tanzaniya na waxaa u furmay bog cusub. Wali waxaa muuqda astaamaha weerarradaas iyo garaafada dadkii ay waxyeellada ba'an kasoo gaartay. Weerarka Kenya waxaa ku dhintay 213 ruux, in ka badan 4,500 oo qofna way ku dhaawacmeen, halka Tanzania khasaaraha ka dhacay uu isugu jiray 11 dhimasho ah iyo 85 dhaawac ah. 12 ka mid ah dadka dhintay waxay ahaayeen muwaadiniin u dhashay dalka Mareykanka. Ninka lagu tilmaamay inuu yahay maskaxdii ka dambeysay weerarradaas wuxuu ahaa hoggaamiyihii Al-Qaacida, Osama Bin Laden, kaas oo sano kaddib la dilay. Waxaa kale oo jiray rag la tuhunsan yahay in ay mas'uul ka ahaayeen fulinta weerarradaas. Ka hor inta aannaan ka hadlin waxa laga yaqaanno saddexda nin ee lagu tilmaamay in ay fuliyeen weerarradaas, aan eegno dhacdooyinkii daba socday qaraxyadaas. Marka laga soo tago dadkaas la xiray, saddex nin oo kale ayaa loo aqoonsaday inay ahaayeen raggii ugu muhiimsanaa ee abaabulay weerarradaas, kaddibna ka fuliyay Nairobi iyo Daru-Salaam. Fazul Cabdullah Maxammed, oo ahaa hoggaamiyihii hore ee Al-Qaacidada Bariga Afrika, ayaa lagu tilmaamay eedeysanaha ugu weyn ee lala xiriiriyay weerarradii Kenya iyo Tanzania. Sannadkii 2011-kii ayaa lagu dilay is rasaaseyn ka dhacday bar-koontorool oo ku yaalla magaalada Muqdisho ee caasimadda Soomaaliya. Wasiirkii hore ee Arrimaha Dibadda Mareykanka, Hillary Rodham Clinton ayaa tidhi: ""Geerida Fazul waxay dhabar jab weyn ku tahay Al-Qaacidda iyo howlaheeda Bariga Afrika."" Fazul Cabdallah, oo ka mid ahaa shakhsiyaadkii sida weyn loo doon doonayay ee gudaha qaaradda Afrika wuxuu Mareykanka madixiisa dul dhigay $5 milyan oo doolar, oo loo ballan qaaday qofkii soo gudbiyay macluumaad horseedi kara in lasoo qabto ama la dilo. Askar ka tirsan ciidamada Soomaaliya ayaa rasaas ku furay gaari uu saarnaa Fazul, iyagoo ka jawaabayay rasaas looga soo furay dhanka kale, halkaasna waxaa kula dhintay qof kale oo la tuhunsane ahaa. Ninkaas wuxuu ahaa shakhsi dhuumaaleysiga yaqaannay, wuxuuna aqoon u lahaa dhowr luuqadood. Waxaa la aaminsan yahay inuu gacan ka geystay xeeladaha ay Al-Qaacidda ku timid gobolka iyo ficillada ay ka fulinaysay, sida qaraxyada ismiidaaminta ah, miinooyinka lagu aaso waddooyinka iyo adeegsiga maleyshiyaadka ajaanibta ah ee gudaha Soomaaliya. Sida laga soo xigtay saraakiisha Soomaalida iyo Mareykanka, wuxuu lacago ku bixiyay in waxyaabaha qarxa la geeyo Soomaaliya, sidoo kalena wuxuu maalgalin jiray dhaqdhaqaaqyada waddanka lagu soo galinayay shakhsiyaad argagixiso ah oo laga keenay dalalka Afghanistan, Pakistan, Chechnya iyo xitaa Mareykanka. Bishii October ee sannadkii 2013-kii, oo ahayd 15 sano kaddib markii ay dhaceen weerarradii lagu eedeeyay inuu ku lug lahaa ee laga fuliyay safaaradaha Mareykanka ee Kenya iyo Tanzania, ayuu Abu Anas al-Libi, gaarigiisa dhigtay waddo buuq yar oo ku taalla caasimadda dalka Liibiya. Xoogaa yar kaddib, ciidamada khaaska ah ee Mareykanka oo hubeysan ayaa xoog ku saaray gaari kale, wayna la baxsadeen. Waxay durbadiiba saareen markab taagnaa badda Mediterranean-ka, ka hor inta aysan u sii gudbinin magaalada New York. Waxaa lagu soo oogay dacwad ku saabsan inuu gacan ka geystay dilka 224 qof, oo ay ku jiraan muwaadiniin Mareykan ah, iyo dhaawaca in ka badan 4,500 oo ruux. Laakiin Al-Libi, oo beeniyay falalka lagu eedeeyay, ma uusan noolaanin ilaa inta laga gaarayay dhageysiga dacwaddii lagu qaadayay oo ku waqtiyeysneyd 12-kii bishii January ee sanadkii 2015-kii. 2-dii isla bishaas ayuu ku geeriyooday isbitaal ku yaalla magaalada New York, wuxuuna u dhintay xanuun la xiriira beerka oo laga baddalay. Da'diisu waxay markaas ahayd 50 sano. Al-Libi, oo ar ay hay'adda FBI-da Mareykanka madixiisa dul dhigtay $5 milyan oo doolar, wuxuu qabay cagaarshowga noociisa ""C"" marka lasoo xirayay. Magaca Al-Libi, oo micnihiisa luuqadda carabiga uu yahay ""ninkii u dhashay Liibiya"", wuxuu ahaa naaneystiisa. Magaciisa dhabta ah waxaa la dhihi jiray Nazih Cabdul-Xamed al-Ruqaa'i. Dacwad oogeyaasha Mareykanka ayaa sheegay in al-Libi uu ku jiray koox ka tirsan madaxda Al-Qaacidda oo amar ku bixisay weerarro ay fuliyeen oo uu ka mid ahaa kii Mareykanka lagu qaaday September 11, 2001. Wixii markaas ka horreeyay, weerarkii ugu xumaa ee ay Al-Qaacidda u geysteen Mareykanka wuxuu ahaa kii dhacay 7-dii bishii August ee sanadkii 1998-kii, kaasoo lagu beegsaday safaaradaha Nairobi iyo Daru-Salaam. Ninkan wuxuu taageere u ahaa Osama bin Laden, waxaana lagu helay dambi ku saabsan inuu qorsheeyay weerarradii Al-Qaacida ay ka fulisay safaaradaha Mareykanka ee Bariga Afrika, oo lagu dilay 224 qof. Khalid al-Fawwaz, oo ahaa muwaadin u dhashay Sacuudiga, waxaa bishii February ee sannadkii 2015-kii xukun ku ridday maxkamad uu fadhigeedu yahay agaalada New York. Dhageysiga dacwaddiisa wuxuu socday saddex maalmood. Sannadkii 2012-kii ayaa laga qaaday UK waxaana loo gudbiyay Mareykanka, si loogu maxkamadeeyo. Al-Fawaaz, oo markaas ahaa 52 sano jir waxaa lagu tilmaamay inuu ahaa afhayeenkii bin Laden ee London. Waxaa lagu qeexay inuu ka mid ahaa shakhsiyaadkii uu aad ugu kalsoonaan jiray Bin Laden, taageerada weynna u hayay, xitaa waxaa lagu tilmaamay inuu u ahaa la taliye. Mid ka mid ah howlaha loo igmaday waxay ahayd inuu warbaahinta u gudbiyo hanjabaadaha bin Laden ee ka dhanka ah Mareykanka, si caalamka loo gaarsiiyo. Saddexdaas nin waxaa loo aaminsan yahay inay ka war qabeen qaabkii loo qorsheeyay iyo qaabkii ay u dhaceen weerarradii Kenya iyo Tanzania laga fuliyay 1998-kii."	https://www.bbc.com/somali/war-58090711
politics	MI5: BBC-da oo daabacday warbixin ku saabsan nin sirdoon ah oo muddo laga hor taagnaa	"Nin jaajuus ah oo ka tirsan hay'adda sirdoonka gudaha ee dalka Ingiriiska - oo magaceeda loo soo gaabiyo MI5 - ayaa awooddiisa shaqada u adeegsaday si uu ugu argagixisyo haweeney saaxiibtiis ah, isagoo kaddibna dibadda u aaday si uu shaqadiisa basaasnimada usii wato xilli uu baaritaan ku socday. BBC-da ayaa ogaatay xogtan oo ay dabagal ku samaysay. Muuqaal la helay ayaa muujinaya ninkaas oo haweeneyda ugu hanjabaya inuu dilo, waxa uuna ku weeraray baangad. Ninkan oo ajnabi ah magaciisa lama xusi karo, inkastoo caddeymo loo hayo in uu halis ku yahay dumarka, maadaama ay dowladdu maxkamad ku dacwaysay BBC-da si ay uga hor istaagto in la daabaco xogta. Caddeymaha ayaa muujinaya in uu jaajuuskaas yahay xagjir ka tirsan garabka midig-fog, horayna u sameeyay waxyaabo qalalaase ah. Kiis adag oo maxkamadda ka dhacay ayay shirkadda BBC-da ku doodday in haweenku ay xaq u leeyihiin inay ogaadaan magaca iyo aqoonsigan ninkan, taasina ay dad kale ka ilaalinayso dhibaato soo gaarta. Balse waxaa lagu guulaystay oo keliya in la iska celiyo isku daygii ay dowladdu ku doonaysay in lagu hor istaago daabicidda sheekadan. Beth, oo ah muwaadinad u dhalatay Britain ayaa ninkan basaaska ah kula kulantay barnaamij online ah oo lagu haasaawo. Lamaanaha ayaa gaaray ilaa heer ay si wadajir ah isula dagaan guri ku yaalla UK. Markii hore, sida ay sheegtay, waxa uu ahaa ""nin aad u fiican"". Waxay u muuqdeen in ay meelo badan isku dabeecad ka yihiin. Balse muddo kaddib, waxaa la ogaaday inuu yahay nin fikir xagjirnimo ah aaminsan, aadna u jecel qalalaasaha. Beth - oo magaceeda dhabta ah uusan sidaas ahayn - ayaa sheegtay inuu u gaystay xadgudub galmo, dhibaato xoog lehna uu ku hayay. Waxa ay sheegtay in uu awooddiisa shaqo ee laamaha amniga Britain u adeegsaday inuu ku cabsi geliyo iyada. ""Si buuxda ayuu ii xukumayay. Anigu waxaan ahaa qof ka duwan sida aan hadda ahay,"" ayay tiri. Markii uu xiriirkooda isu baddalay mid qallafsan oo tacaddi ah, Beth caafimaadka maskaxdeeda ayaa xumaaday. Waxa uu keensaday hub, waxa uuna ku khasbay in ay daawato muuqaallo ay kooxo argagixiso ah soo duubeen oo ku saabsan dad la dilayo, sida ay sheegtay. Markii hore waxa uu ka qariyay magaciisa dhabta ah. Baaritaan ay BBC-du samaysay ayaa lagu ogaaday in ninka oo magaciisa aan u adeegsanayno xarafka ""X"" uu dhowr sano lasoo shaqeeyay hay'adda sirdoonka ee MI5. Mid ka mid ah muuqaalada la helay ayaa laga arkayaa ninka sirdoonka ah oo Beth ku weeraraya baangad. X codkiisa ayaa muuqaalka laga maqlayaa isagoo sheegaya in uu dili doono gabadha, kaddib qolka ayuu ka baxayaa waxa uuna soo laabanayaa isagoo baangad wata - baangaddii ayuuna markaas kaddib madaxa ka saarayaa. Marka ay u sheegto in muuqaalkan la gaarsiin karo booliska, X waxa uu bilaabayaa inuu weeraro isagoo hub gacanta ku haysta. Muuqaalka ayaa go'aya iyadoo qaylinaysa. Waxaa haweeneyda u suurta gashay in ay iska dhiciso, balse saacado kaddib ayuu mar kale ku soo weeraray mindi, isagoo isku dayay in uu qoorta ka jaro. Waxa ay sheegtay in ay gacanta ka qaniintay si ay isga celiso. Booliska ayaa tagay gurigooda marka uu weerarkaas dhacay kaddib, balse baaritaanka BBC-da ayaa muujinaya in tallaabada booliska ay ku dheehnaayeen arrimo aad u culus. X waa la xiray, waxaa lagu soo oogay dacwad ku saabsan in uu weeraray Beth, maxkamad ayuuna kasoo muuqday. Hase yeeshee markii maxkamadda la geeyay, dacwad oogeyaashu waxay iska laaleen kiiskiisa. Beth waxay sheegtay in X uu kusoo laabtay guriga uuna sii waday tacaddiga uu kula dhaqmayay. Boolisku xog dhammaystiran kama aysan qaadanin Beth mana aysan ka qaadanin muuqaalka muujinaya in weerar loo gaystay. Lamanaahan muddo dheer kuma aysan nagaanin wadajir. X ayaa Beth ka saaray guriga, isagana waxa uu baxay xilli uu ku socday baaritaan. Mar ay boolisku baareen guriga uu weerarka baangadda ka dhacay, waxay heleen qalab muujinaya xagjirnimo - oo ay ku jiraan calaamado muujinaya in X uu yahay Nazi (dadka aaminsan fikirka yuhuud nacaybka ah). BBC-da ayaa aragtay caddaymo ay hayaan booliska, sida buug uu qoray X oo uu kaga hadlay dilka ""yuhuudda"". Waxa uu sidoo kale wax ka qoray inuu dilo Beth. Saraakiisha booliska maxaliga ah ayaa wacay waaxda la dagaallanka argagixisada, kuwaasoo markii ay goobta tageen la wareegay qalab kala duwan. Baaritaan ku saabsan argagixisannimo ayaa lagu bilaabay X balse waxa uu UK ka tagay isagoo wali baaritaankaas lagu wado. Dhowr isbuuc kaddib bixitaankiisa, Beth waxaa ku dhacay xanuun dhanka dhimirka ah, isbitaal ayaana la dhigay. Intii ay isbitaalka ku jirtay, qaar ka mid ah alaabteedii ay la wareegeen laanta la dagaallanka argagixisada ayaa loo soo celiyay qoyskeeda, waxaana halkaas geeyay nin aan magaciisa iyo aqoonsigiisa sheegin. Qoysku waxay qiyaaseen in uu yahay qof ay isla shaqeeyaan X. Beth iyo qoyskeedaba ma aysan ka war qabin inuu socday baaritaan ku saabsan argagixisannimo. Markii Beth isbitaalka laga soo saaray waxay cabasho u gudbisay booliska maxaliga ah, waxayna waydiisay sababta loo joojiyay kiiska, sababta loo qaatay alaabteeda iyo sababta uu qof aan la aqoonin usoo celiyay. Boolsika ayaa hal sano ku qaatay inay waraysi ka qaadaan haweeneydan, waxayna ugu dambayn u sheegeen in aysan jirin wax la eego maadaama wax walba horay loo baaray. Taasi run ma ahayn. Inta ay socotay cabashada ay Beth u gudbisay booliska, waxaa loo sheegay in boolisku aysan wax xog ah ka haynin la wareegista alaabteeda, balse ay ka war heleen in alaab la qaaday loona celiyay X. Saraakiisha booliska u hadlay waxay sheegeen in aysan iyagu qaadin qalabka, baaritaankodana u adeegsanin, wax macluumaad ahna aysan ka haynin arrintaas"". Taasi run ma aha, maadaama boolisku markii ay walaac dareemeen ay durbadiiba waceen laanta la dagaallanka argagixisada. Sidoo kale run ma aha sheegashada booliska ee ku saabsan in alaabta loo celiyay X - sababtoo ah alaabtaas waxaa loo geeyay hay'adda MI5. BBC-da ayaa heshay xog sheegeysa in X markii uu dalka ka baxay uu tagay dibadda islamarkiina uu ka shaqo billaabay hay'ad sirdoon oo ajnabi ah."	https://www.bbc.com/somali/war-61525679
politics	Madaxweyne degdeg ku tilmaamay in loo hambalyeeyo Biden	"Inkasta oo qaar ka mid ah hoggaamiyeyaasha adduunku ay hambalyo u direen madaxweynaha la doortay ee Mareykanka Joe Biden, haddana mid ayaa muujiyey taxaddar badan. Madaxweynaha Mexico Andres Manuel Lopez Obrador, oo loo yaqaan Amlo, ayaa sheegay inay goor hore tahay in la hambalyeeyo - isla markaana uu doonayo inuu sugo ""dhammaan arrimaha sharciga"" si loo xalliyo, isagoo tixraacaya dacwadaha ay soo gudbiyeen kooxda Trump, oo ku andacoonaya in khaladaad ka dhacay tirinta codadka. Trump ma uusan soo bandhigin cadeyn sheegashooyinkaas. ""Ma dooneyno inaan noqono kuwa aan qaangaadhin,"" Amlo ayaa u sheegay suxufiyiinta ""Ma dooneyno inaan si fudud u dhaqano oo waxaan dooneynaa inaan ixtiraamno aayo-ka-tashiga dadka iyo xuquuqdoodaa."" Hogaamiyeyaasha adduunka ayaa kuwo badan durba u hambalyeeyeen Mr Biden, iyaga oo u usoo mariyey warbaahinta bulshada. Ra'iisul Wasaaraha Canada, Justin Trudeau, wuxuu yiri: ""Waxaan rajeynayaan"" in aan la shaqeeyo Biden iyo ku xigeenkiisa ee la doortay Kamala Harris, maadaama uu muujiyay xiriirka dhow ee labada dal ka dhexeeya. Ra'iisal wasaaraha UK Boris Johnson ayaa isna ka mid ahaa madaxda caalamka ee u hambalyeeyay Joe Biden iyo Kamala Harris. Wuxuu sheegay inuu rajeynaya inuu wadashaqeyn la yeesho maamulka cusub ee Biden. Johnson iyo xoghayihiisa arrimaha dibedda Dominic Raab ayaa cambaareyn la kulmay isbuucan ka dib markii ay iska diideen inay dhalleeceyaan sheegashada aan hubaasha lahayn ee Trump ee ahayd in doorashada lagu shubtay. Ra'iisul Wasaaraha Slovenian, Janez Janša, kaas oo maalin ka hor u hambalyeeyay Donald Trump oo sheeganayay in uu doorashada ku guuleystay iyo in lagaga shubtay,- ayaa weli aamusan, wax war ahna lagama hayo weli. Raiisel wasaaraha Japan, Yoshihidhe Suga, wuxuu sheegay inuu doonayo in uu xoojiyo isbahaysiga dalkiisu la leeyahay Maraykanka. Madaxweynaha Nigeria, Muhammudu Buhari, ayaa isna ku baaqay in si weyn ay ula macaamili doonto Afrika madaxweynaha la doortay."	https://www.bbc.com/somali/war-54861422
politics	Hindiya iyo Pakistan: Hadal heyn ka dhalatay gantaalkii khaldamay	"Warbaahinta dalalka Pakistan iyo Hindiya ayaa si weyn u hadal haya sheekooyinka ku saabsan dhacdadii dhowr maalmood ka hor uu gantaal khaldamay ugu dhacay Pakistan. Gantaalka oo qarax weyn dhaliyay ayaa ku dhacay degmada Channu, sida ay saraakiisha Pakistan ku warrameen. Hindiya ayaa sheegtay in gantaalkaas uu kasoo fakaday kaddib markii ay cillad farsamo qabsatay. Balse su'aalo badan ayaa hareeyay dhacdadan sida ay ku warrameen warfidiyeennada maxalliga ah. Dadka qaar ayaa isweydiinayay waxa dhici karay haddii meesha uu ku qarxay ay ahaan lahayd magaalo weyn. Shuruucda dhinaca gaashaandhigga ee caalamka waxay dhigayaan in shey kasta oo hawada waddan uga soo gudba waddan kale uu yahay weerar. Haddii ay dhacdo in gantaal uu yahay shegaasna, waxaa khasab ah in uu aargoosi dhaco. Sidaas awgeed Pakistan ayaa lagu ammaanay in ay qaadatay go'aan xikmadeysan oo aysan ku fal celinin wax tallaabo militeri ah, xilli la og yahay in labada waddan ay ka dhaxeyso colaad soo jireen ah oo wax kasta ay kicin karaan. Dadka arrintaas ku bogaadiyay Pakistan, oo isla hadalkan adeegsaday, waxaa ka mid ah Sashant Singh, oo ah mas'uul sare oo ka tirsan Xarunta Cilmi Baadhista Siyaasadda ee dalka Hindiya. Waxa uu sheegay in gantaalka noociisu yahay BrahMos ee sida khaldan ay Hindiya ugu ridday Pakistan 9-kii bishan March, 2022-ka, uu ahaa mid jawaabtii laga bixiyay ay nabad ahayd. Labada waddan ee deriska ah ayaa ku hubeysan hubka sida ba'an wax u gumaada ee nuclear-ka, xidhiidhkooduna waa mid si joogto ah u xun. Shant Singh ma aha sarkaalka kaliya ee Hindiya u dhashay ee Pakistan ku ammaanay arrintan, balse waxaa su'aalo la iska weydiinayaa in ""gantaalkan soo khaldamay"" uu kicin karo xiisadda u dhaxeysa labada waddan oo aad xasaasi u ah. Maadaama aysan taasi dhicin, wariyeyaal badan oo reer Hindiya ah iyo khubarada militeriga ee waddankaas waxay dowladda Pakistan toos ugu jeediyeen ammaan. Intaas waxaa sii dheer in Hindiya ay labo maalmood ku qaadatay inay qirato khaladka. Mr Singh oo ka hadlayay wareysi uu BBC-da siiyay ayaa yidhi: ""Waxaa wax lagu farxo ah in uusan jirin khasaare lasoo tebiyay."" Shashant ayaa sheegay in qalabka difaaca ee Pakistan uu aad uga wanaagsan yahay sidii hore. ""Inkastoo ay taas jirto, ma jiro qalab difaac oo garan kara in gantaal usoo gudbay xadkiisa uu yahay mid si khaldan loo soo tuuray,"" ayuu yidhi. Dowladda Pakistan ayaa u muuqatay in ay ka cadhootay sida uu u daahay bayaanka kasoo baxay Hindiya ee dhacdadan lagu sharraxayay. Moeed Yousuf, oo ah la taliyaha dhinaca amniga ee Ra'iisul Wasaaraha Pakistan, ayaa qoraal uu soo dhigay bartiisa Twitter-ka 11-kii bishan March ku sheegay in gantaalka uu dalkooda ku galay joog dhulka ka sarreeya 40,000 oo feet. Moeed ayaa walaac ka muujiyay xiriirka Pakistan iyo Hindiya, isagoo sheegay ""in Hindiya ay hoggaanka u hayaan maamul ka amar qaata kali taliye, kuwaasoo mar isku dayay in ay Pakistan weeraraan sanadkii 2019-kii."""	https://www.bbc.com/somali/war-60725651
politics	Hadal-heyn ka dhalatay d﻿iyaarad gargaar sidda oo ay Kenya u dirtay Soomaaliya	"Dalka Kenya oo ka mid ah waddamada geeska Afrika ee ay sida ba'an u saameysay abaarta ayaa diyaarad sidda gargaar ugu deeqay dalka deriska la ah ee Soomaaliya.\n\nDeeqdan ayaa waxaa buuq iyo sawaxan ay ka abuurtay baraha bulshada iyadoo in ka badan rubuc ka mid ah dadka u dhashay Kenya ee ku nool dhulka xoola dhaqatadu dagaan iyo dhulalka oomanaha ah ay soo food saartay xaalad cunto yari ah, sida lagu sheegay warbixin ay soo saartay Qaramada Midoobay. Shixnaddan ayaa isugu jirtay raashiin kala duwan iyo dawooyin leh noocyo kala duwan, sida lagu sheegay war ka soo baxay militariga Kenya. Dowlada Kenya ayaa sheegtay in gargaarkan uu jawaab u yahay qaraxyadii toddobaadkii hore ka dhacay magaalada Muqdisho ee caasimadda Soomaaliya, kuwaasoo ay ku dhinteen dad ka badan 120 qof.  Gargaarkan ayaa waxaa Soomaaliya gaysay mid ka mid ah diyaaradaha militariga Kenya.\n\n“Waxaan dareemeynaa xanuunka ay dareemayaan walaalaheena Soomaaliya, waxaana uga mahadcelineynaa Madaxweyne William Ruto howshan oo wax ka tari doonta dhibaatada haysata dalka  deriska nala ah,” ayuu yiri Korneyl Victor Kang’ethe. Madaxweyne ku xigeenka dalka Kenya Rigathi Gachagua ayaa Khamiistii ka codsaday shacabka Kenya in ay raashin ugu deeqaan shacabkooda gaajaysan ee gudaha Kenya, sida ay sheegtay warbaahinta gudaha. ""Qof u dhashay Kenya waa in uusan gaajo u dhiman iyada oo m﻿uwaadiniinta kale ee Kenya ay haystaan ​​cunto dheeri ah,"" ayaa laga soo xigtay madaxwayna ku xigeenka. Diyaaradan sida gargaarka ee ay Dowladda Kenya u dirtay Soomaaliya ayaa waxaa ka dhashay fal-celin ay baraha bulshada, sida Twitter-ka ku soo qoreen qaar ka mid ah madaxda iyo shacabka Kenyanka. B﻿abu Owino, oo ka tirsan xildhibaannada baarlamaanka Kenya, ahna mid ka mid ah siyaasiyiinta ugu codka dheer ayaa dowladda Kenya ku dhaliilay tallaabadan. Dadka arrintan ka hadlay qaarkood ayaa sheegay in gargaarka loo diray Soomaaliya looga baahnaa gudaha Kenya oo ay dada badan abaarta saameysay. ""Ma idinka Dhab baa, carruur ayaa ku dhimanaysa Turkana idinkana ma cunto ayaad u  qaadaysaan Soomaaliya?,"" ayuu yiri mid ka mid ah dadka fal-celinta ku sameeyay Twitter-ka. Q﻿of kale ayaa isagana isweydiiyay su'aashan: ""Sidee ugu dirtaa Soomaaliya diyaarad ay ka buuxaan cuntooyin, iyada oo dadkeenna ay gaajo u dhimanayaan? ma aha wax aqliga galaya.""\n\nQof kale ayaa soo qoray: ""Yaa yiri waxaan haysannaa wax naga badan oo nagu filan oo aan bixinno?""\n\nXilli roobabkii afraad oo baaqday ayaa sababaya mid ka mid ah abaarihii ugu xumaa ee Bariga Afrika soo mara muddo tobanaan sano ah.\n\nDalka Kenya dad ay tiradooda dhan tahay 4.2 milyan ayaa wajahaya cunno la'aan. Abaarta ayaa si gaar ah u saameysay 24 ka mid ah ismaamullada ka jira dalka Kenya.\n\nGobollada ay degaan dadka xoolo dhaqatada ah sida gobolka Soomaalida ee Waqooyi bari ayaa ka mid ah goobaha ay abaartan sida ba'an ay u saameysay."	https://www.bbc.com/somali/articles/c1dey347y9ko
politics	I﻿lhan Cumar oo doorashada berri loollan adag kula geli doonto haweeneey Madow ah	Ka dib markii ay ku guuleysatay doorashadii is ree-reebka ee xisbigeeda, Ilhan Cumar waxay doorashada berri oo Talaalado ah dhacaysa kula tartami doontaa haweeney iyadana Madow ah oo la yirahdo Cicely Davis oo ka socota xisbiga Republican-ka. Ilhan bishii Ogosto waxay la soo tartantay afar murashax oo uu ka mid yahay Don Samuels oo horay uga tirsanaa golaha deegaanka ee Minneapolis, inkastoo uu soo galay kaalinta labaad hadana Ilhan ayay guusha raacday. Berri goobaha cod-bixinta waxaa la furi doonaa 7-da subaxnimo waxayna furnaan doonaan ilaa 8-da fiidnimo. Waxay hadda ku fadhidaa kursiga Aqalka Congress-ka oo ay ku mataleyso degmada Shanaad oo ay ku jirto Minneapolis iyo deegaannada kale ee ku xeeran. Mushaarka sannadlaha ah ee uu qaato qofka xubinta ka ah Aqalka Congress waa 174,000 oo doolar. Dhanka xisbiga Jamhuuriga, Davis waxay ku soo guuleysatay inay xisbigeeda ku matasho doorashada guud ee Aqalka Congress-ka. Waxay la soo tartantay 3 murashax oo xisbigeeda ka tirsan. Cicely Davis waxay ka tirsan tahay xisbiga Jamhuuriga ee Mareykanka, waxaana loo arkaa haweeneyda sida weyn loollanka ugu jirta inay ku guuleysato doorashada xilligga dhexe ee Mareykanka, gaar ahaan kursiga degmada shanaad ee aqalka koongareeska ee Minnesota. Waxay la tartami doontaa Ilhaan Cumar oo haatan ku fadhida kursigan kana tirsan golaha Wakiillada Mareykanka. Waxay qoyskeeda kasoo jeedaan deegaanka Rochester ee New York, waxayna kusoo barbaartay Minnesota. Davis waxa ay dooneysaa inay meesha ka saarto Ilhaan Cumar. Waxay kamid aheyd dadkii ka hadlay dhibaatadii dabka ee saameeyay suuqa Waaheen ee Hargeysa isla markaana waxay ka qeyb gashay munaasabad gurmad loogu fidinayay dadkii ku hanti beelay suuqaas. Cicely waxay jamaacadda shahaadada koowaad ka qaadatay Minnesota School of Business, iyadoo ku takhasustay culuumta maareynta arrimaha caafimaadka. Waxay shahaadada labaad ka qaadatay jaamacadda Liberty sanadkii 2016-kii. Cicely Davis waxay bilowday inay dhaqaale u raadiso ololaheeda doorashada, sida ay ku warrameyso warbaahinta Minnpost oo soo xiganeysa warbixinta guddiga doorashada. Dadka Mareykanka waxay mar kale goobaha cod bixinta u dareerayaan xilliga dhexe oo ku beegan 8-da bishan Nofeembar oo berri ku aaddan. Waa doorasho khaas ah oo ay dadku u codeynayaan siyaasiyiinta ka howl gasha qeyb ka mid ah dowladda oo lagu magacaabo Aqalka Kongress-ka, kaasoo ah aqalka sharci dejinta. Waxaa sidoo kale jira xilal loo dooranayo barasaabyada gobollada iyo xilal kale oo xafiisyada gobollada ka tirsan. Doorashooyinka xilliga dhexe waxay dhacaan markii uu kala bar noqdo xilliga uu madaxweynaha xilka haynayo.	https://www.bbc.com/somali/articles/c6px482pv8qo
politics	Madaxweynaha Kenya oo ka jawaabay codsi uga yimid ilma yar oo xanuunsan	"Wiil yar oo shan sano jir ah oo lagu magacaabo Ethan Macharia oo maalma kahor warqad uu gacan ku qoray usoo diray Madaxweynaha Kenya, Uhuru Kenyatta ayaa ugu dambeyntii helay taageeradii uu dalbaday. Waqrad si qiiro leh uu u qoray Ethan ayuu ku codsaday in laga caawiyo xaaladiisa caafimaad, waxaana uu taageero dhaqaale weydiistay madaxweyne Kenyatta, si loogu soo daweeyo dalka Hindiya. Wiilkan iyo hooyadii ayaa madaxweyne Uhuru iyo dadka kale weydiistay inay ka caawiyaan sidii gacan looga siin lahaa lacag dhan 35 kun oo doolar oo ay sheegeen in loo baahan yahay, si looga bixiyo kharashka qalliinka ee ku baxay canuga yar. ""Madaxweyne dhakhaatiirta waxay i yirahdeen waxaad u baahan tahay 35 kun oo doollar, si xaaladaada caafimaad wax looga qabto, qalliinkanna wuxuu iga caawinayaa in aan helo caafimaadkeyga, marka aan weynaado waxaan doonayaa in aan noqdo ciyaartooy kubada cagta ah, fadlan madaxweyne i caawi"" ayuu Ethan ku qoray warqadda. Ethan ayaa dhibaato caafimaad ka heysatay dhanka maskaxda ah, balse qoyskooda ma aysan awoodin inay iska bixiyan kharashka. Safiirka Dowladda Kenya u fadhiya Hindiya, Willy Bett ayaa xaqiijiyay in madaxweyne Uhuru uu ballan qaaday in uu bixinayo kharashka ku baxaya ilmaha yar, taa oo keentay in Ethan maanta loo ballamiyo qalliinka. ""Ma jiro ereyo aan ku cabiri karo darenkeyga maanta, mana jiro erey aan ku tilmaami karo madaxweyne Uhuru Kenyatta iyo wanaagga uu inoo sameeyay. 16-kii bilood ee lasoo dhaafay waxaan la daalaa dhaceynay culeyskan, waxaana aad ugu faraxsanahay in uu wiilkeyga qallinka galayo,'' ayay tiri Ethan Hooyadii oo lagu magacaabo Veronica Njeri. Ethan ayaa sanadkii 2018-ka la sheegay in dhibaato caafimaad oo dhanka maskaxda ah ay lasoo daristay, kadib markii ay jug ka gaartay madaxa, waxaana muddooyinkii dambe kasii darayay xaaladiisa caafimaad. Warqaddan oo maalma heysatay warbaahinta maxalliga ee dalka Kenya ayaa ugu dambeyn gaartay madaxweyne Uhuru Kenyatta, waxaana dad badan ay ka qiiroodeen xaaladda ilmaha yar. Ethan ayaa la sheegay in uu ka baaqsaday waxbarashada xanuunka awgii,  maadaama xanuunka haya ay keentay in uu dadka kale u gacan qaado. Ethan waxaa kale oo uu lumiyay hadalka iyo in uu si wanaagsan wax uu u sheego. ""Wiilkeyga wuxuu lahaa noolal fiican kahor inta aysan dhicin nasiib darrida badeshay noolasheena. 14-kii bilood ee lasoo dhaafay waxaanu ku hawlaneyn sidii dhaqaale loogu heli lahaa daaweyntiisa"" ayay sii raacisay Ethan hooyadii. Sida ay sheegeen dhakhaatiirta dalka Hindiya, qalliin la yirahdo VNS ayaa lagu daweyn karaa xanuunka haya ilmaha yar. Warqadda uu qoray canuga yar ayaa maalma heysatay baraha bulshada ee dalka Kenya, waxaana dad badan ay kuu baaqeen in loo gurmado canuga yar ee xanuunsanaya."	https://www.bbc.com/somali/51702309
politics	Jaajuusiinta, mintidiinta iyo dilalka lagu jahwareersan yahay	Toogashada laban nin loogu geystay bartamaha magalaada Kabul oo inta badan qalalaaso ka dhacaan ayaa waxay raggani ku sigteen in aanan la ogaan dilkooda. Balse nimanka la dilay ayaa waxaa la sheegay iney iyaga doonayeen in aanan la ogaan heybtooda oo waxay wateen aqoonsiyo been abuur ah. Waxa ay gudaha magaalada Kabul ka sameynayeen iyo cidda dishay ayaa ah arrin qarsoodi ah oo su'aal gelineysa  xiriirkii murugsanaa ee kadhexeeyay adeegyada amniga iyo kooxaha xagjirka ah ee gobolka. Balse waxaa caddaatay cidda ay ahaayeen labada nin ee la toogtay. Sida laga soo xigtay sirdoonka Pakistan labda nin waxay ahaayeen xubna muhiim ah oo ka tirsan Taliban-ka Pakistan, oo ah koox horay u dishay boqolaal qof oo reer Pakistan ah. Mid ka mid ah raggaasi ayaa ahaa Sheikh Khalid Xaqqani, oo jaga muhiim ah ka hayay golaha hogaaminta Taliban-ka Pakistan. Waxa uu sidoo kale horay guddoomiye ku xigeen ugu ahaa kooxda. Waxaa lagu soo eedeyay inuu ku lug lahaa dhawr weerar oo dhacday oo lagu qaaday siyaasiyiin caan ka ah dalkaasi Pakistan. Waxaa sidoo kale lagu eedeeyay inuu ka dambeeyay weerarkii ugu khasaaraha badanaa ee 2014-kii ka dhacay iskuul ku yaalla magaalada Peshwar, kaasi oo ay ku dhinteen dad ka badan 150 qof oo ay carruur badan ku jireen. Ninka labdaad ee la dilay ayaa lagu magacaabaa Qari Saif Younis, waxa uuna ahaa taliyaha milatariga Kooxda. Khamiistii Taliban-ka Pakistan ayaa xaqiijiyay geerida iyo heybta labadaasi nin balse faah-faahin dheeraad ah ma aysan bixin. Sida laga soo xigtay ilo wareedyo ka soo baxay ururka, nimanka ayaa waxay kulan qarsoodi ah ku yeelan rabeen Kabul iyagoo si toos ah amar uga haystay hogaanka kooxda, balse Ururka ayaanan sheegin cidda ay la kulmayeen. Wararka laga soo xigtay sirdoonka ayaa tibaaxayay in meeydadkooda laga helay meel u dhow hoteel ku yaalla magaalada Kabul oo ay horay uga dheceen laba weerar oo khasaaro badan geystay. Inta badan lama arko xubnaha sarsare ee Taliban-ka Pakistan oo u safraya magaalada Kabul. Labada Taliban ee Afghanistan iyo Pakistan waa ay kala mabda' duwan yihiin. Taliban-ka Afghanistan ayaa waxay in muddo ah dagaal kula jiraan dowladda Afghanistan oo ay taageeraan xoogagga uu Mareykanka hormuudka ka yahay, halka Taliban-ka Pakistan ay weerarradooda diiradda saaraan gudaha Pakistan. Dowladda Pakistan ayaa in muddo ah waxaa lagu eedeeynayay iney tegeerto Taliban-ka Afghanistan. Dhanka kale waxaa lagu eedeeyay in Sirdoonka Afghanistan ay xiriir la yeesheen Taliban-ka Pakistan. Balse labada dalba way iska fogeeyeen iney xiriir la leeyihiin kooxaha Taliban. Bishii December ee sanadkii 2018-kii waxaa Afghanistan lagu dilay hogaamiyihii gooni isu taagga ee Pakistan oo in muddo ahba ku noolaa dalka dibaddiisa. Sannadkii 2013-kii waxaa Islamabad lagu dilay hoggaan sare oo ka tirsanaa Taliban-ka Afghanistan.	https://www.bbc.com/somali/war-51412691
politics	Militeriga Mareykanka oo soo riday qalab dul heehaabayay hawada	"Diyaarad dagaal oo uu leeyahay Mareykanka ayaa soo ridday qalab duulayay hawada Mareykanka oo aan la aqoonsan. Kaaliyaha xoghayaha arrimaha dibadda ee Mareykanka ayaa sheegay in saraakiisha aysan weli u suurtagalin inay ogaadaan waxa uu ahaa qalabka lasoo riday. Waa markii afaraad ee uu Mareykanka bishan gudaheeda fuliyo howlgalka noocan ah oo lagu soo ridayo waxyaabo hawada duulayay oo laga shakiyay. Taliyaha ciidamada ee waqooyiga ayaa sheegay in qalabka dul heebayay hawada Mareykanka aan lagu tilmaami karin buufin iyo sababta uu hawada ugu jiray. Wuxuu intaa ku daray in meesha aan laga saari karin in qalabka uu ahaa mid shisheeye. Madaxweyne Joe Biden ayaa galabtii Axadda amar ku bixiyay in lagu soo dejiyo meel u dhow harada Huron oo ku taalla agagaarka xadka Canada. Qalabkan ayaa waxaa looga cabsanayay in uu faragelin ku sameeyo diyaradaha qaada xamuulka ee marayay hawada maadaama uu qalabka dhulka u jiray  20,000ft (6,100m), sida lagau sheegay bayaan ka soo baxay waaxda gaashaandhigga Mareykanka ee Pentagon-ka. Saraakiisha Pentagon-ka ayaa sheegay in markii ugu horreysay lagu arkay meel ka baxsan goobaha militariga ee Montana, maalintii Sabtidii. Qalabka oo aan loo arkin in uu yahay halis ciidan ayay saraakiisha difaaca Mareykanka ku tilmaameen mid aaney cidina wadin oo lahaa saddex geesood. Waxaa lagu dhuftay gantaal laga soo riday diyaaradda F-16 saacadu markii ay ahayd 14:42 wakhtiga Mareykanka. Dhacdadan ayaa dhalisay su'aalo dheeraad ah oo ku saabsan xaddiga walxaha hawada ku duulayay ee bishan lagu soo riday Waqooyiga Ameerika. Buufin looga shakisanaa inay basaas u aheyd Shiinaha ayaa lagu soo riday xeebta South Carolina 4-tii bishan ka dib markii ay maalmo dul heehaabaysay qaaradda Mareykanka. Saraakiisha waxay sheegeen in laga soo diray Shiinaha si loogu la socdo dhaqdhaqaaqa goobaha xasaasiga ah. Shiinaha ayaa beeniyey in walxahan loo adeegsaday basaasnimo, wuxuuna sheegay in uu ahaa qalab lagula soconayo cimilada kasoo la buufiyay. Dhacdadan - iyo caradii ka dhalatay arrintani ka dib - waxay kor u qaadeen xiisadda u dhaxaysa Washington iyo Beijing. Axaddii, sarkaal ka tirsan wasaaradda gaashaandhigga ayaa sheegay in Maraykanku uu la xiriiriyay xukuumadda Beijing kadib markii la arkayay qalabkii ugu horreeyay xilli uusan wax jawaab ah ka helin dhowr maalmood, Ilaa hadda ma cadda waxa ay ka wadahadleen. Tan iyo dhacdadaas,  diyaaradaha dagaalka Mareykanka waxay soo rideen saddex walxo oo kale oo hawada marayay. Madaxweyne Biden ayaa Jimcihii amar ku bixiyay in lasoo rido qalab dul heehaabayay hawada gobolka Alaska, Sabtidii waxaa la soo riday qalab kale oo marayay hawada Yukon ee waqooy galbeed dalka Canada. Saraakiishu si cad uma aysan aqoonsan halka laga soo diray iyo ujeeddada qalabka, Mareykanka iyo Canada ayaa wali ka shaqeynaya sidii ay gacanta ugu dhigi lahaayeen haraadiga qalabka lasoo riday balse waxaa dadaalladdaas caqabad ku noqotay xaaladda ka jirta badda Arctic. ""Walxahan la arkay iskuma eko, waxayna aad uga yaraayeen, buufintii hwada lagu arkay [4-tii bishan] si dhab uma faahfaahin karno tan iyo inta aan ka arkeyno haraadiga qalabka lasoo riday"" ayuu yiri afhayeenka Amniga Qaranka ee Aqalka Cad. 4-tii bishan February: Milateriga Mareykanka wuxuu soo riday buufin looga shakiyay inay basaas aheyd waxaana lagu arkay xeebaha South Carolina. Maalmo ayay dul wareegaysay hawada Maraykanka, waxayna saraakiisha sheegeen inay laga soo diray Shiinaha ayna basaaseysay goobo xasaasi ah 10-kii bishan February : Maraykanka waxa uu qalab kale ku soo riday hawada waqooyiga Alaska kaas oo ay saraakiisha sheegeen in aanu lahayn nidaam xakameynayo qalabka. 11-kii bishan February : Diyaarad dagaal oo uu Mareykanka leeyahay ayaa soo ridday ""qalab hawada sare ku duulayay"" oo dul heehaabeyay dhulka Yukon ee dalka Canada, oo qiyaastii 100 mayl  u jira soohdinta Mareykanka. Waxaa lagu tilmaamay inay tahay qalab ka yar buufintii hore ee lagu arkay hawada Mareykanka. 12-kii bishan February: Diyaaradaha Mareykanka ayaa soo riday qalab afaraad oo dul heehaabayay ah meel u dhow harada Huron."	https://www.bbc.com/somali/articles/cd1n2g7qqjdo
politics	Rabshadihii Capitol: Trump oo digniin kasoo saaray xil ka qaadista loo qalqaalinayo	"Madaxweynaha Mareykanka, Donald Trump, ayaa maanta oo Talaado ah sheegay in khudbaddii uu jeediyay isbuucii lasoo dhaafay, ka hor rabshadihii Capitol ee dhimashada sababay, ay ahayd mid ""gabi ahaanba sax ahayd"". Mr Trump ayaa xilligaas taageerayaashiisa ka dalbaday in ay mudaharaad ku aadaan xarunta golaha Wakiillada ee Congress-ka. Hase yeeshee wuxuu difaacay hadalladiisii, isagoo dhanka kalena ""wax fool xun"" ku tilmaamay dadaallada ay siyaasiyiinta Dimuqraaddiga ee Congress-ka ugu jiraan in xil ka qaadis lagu sameeyo madaxweynaha maadaama uu qalalaase kiciyay. Wuxuu Trump ka digay in arrintaasi ay sababi karto cadho aad u xoog badan. Aalka Wakiillada ayaa lagu wadaa in ay maalinta Arbacada ee barri ah u codeeyaan qodobka dastuurka ee xil ka qaadista loogu sameynayo Trump. ""Waxay ila tahay in [howsha xil ka qaadista] ay sababeyso cadho xad dhaaf ah oo ka dhan doonta waddankeenna. Anigu ma doonayo qalalaase,"" ayuu yidhi Trump. Wuxuu madaxweynaha xilkiisu sii dhammaanayo hadalkan jeediyay xilli uu maanta ka sii baxayay Aqalka Cad, isagoo ku sii socday gobolka Texas ee darbiga xadka laga dhisayo. Donald Trump ayaa xilka ka dagi doona 20-ka bishan January, marka xafiiska loo dhaariyo Joe Biden, oo ah madaxweynaha la doortay. Madaxweyne ku xigeenka Mareykanka, Mike Pence ayaa cadaadis xoog leh lagu saarayaa in uu codsado sidii xafiiska looga eryi lahaa Trump, markaas kaddibna uu isagu ku sime sii ahaado inta laga dhaarinayo Mr Biden. Xildhibaannada Congress-ka ayaa maanta u codeeyay in Mr Pence uu codsado xil ka qaadista Trump. Laakiin waxay wararku sheegayaan in Mike Pence uusan mowqifkaas taageersaneyn, tallaabana u qaadi doonin in sidii xilka looga qaadi lahaa madaxweynaha ay isku xisbiga kasoo jeedaan. Wax ka baddalka Dastuurka Mareykanka ee 25-aad wuxuu fasaxayaa in madaxweyne ku xigeenku uu noqdo ku simaha madaxweynaha marka uusan Madaxweynuhu sii wadi karin xilka iyo waajibaadka, haddii tusaale ahaan qofka madaxweynaha ah ay soo wajahaan xanuunno dhinaca dhimirka ah. Qodobka dastuurka ee xoogga la saari doono wuxuu dhigayaa in madaxweyne ku xigeenka iyo inta badan golaha wasiirradu ay isku raacaan in madaxweynaha uusan sii gudan karin waajibaadkiisa. Madaxweyne ku xigeenka iyo Golaha Wasiirradu waxay markaas u baahnaan doonaan in ay warqado u diraan afhayeennada Congress-ka iyo Senate-ka, haddii codsigooda la ansixiyana wuxuu Mike Pence si rasmi ah u noqonayaa madaxweynaha Ku Meel Gaarka ah. Madaxweynaha qudhiisu wuxuu heystaa fursad uu ku qoro warqad jawaab ah, haddii uu dood qabana waxay arrintu tageysaa in ay go'aan soo saaraan golaha wakiillada ee Congress-ka. Haddii ay Congress-ka iyo Senate-ka cod u qaadayaan soo saariska go'aan waxay u baahan yihiin cidad gaaraya saddex meelood labo meel."	https://www.bbc.com/somali/war-55637793
politics	Trump xilka malaga qaadi karaa maalmaha u harsan?	"Madaxweynaha Mareykanka Donald Trump waxaa xafiiska uga harsan wax ka yar labo isbuuc, laakiin xildhibaannada Dimuqraaddiga waxay dalbanayaan in xil ka laga xayuubiyo kaddib markii taageerayaashiisu ay Arbacadii weerareen xarunta US Capitol ee saldhigga u ah Golaha Wakiillada Wareykanka. Waxay warqad u direen madaxweyne ku xigeenka Mareykanka, Mike Pence, iyagoo ku boorriyay in uu tallaabo u qaado sidii xilka looga qaadi lahaa Donald Trump, maadaama sida ay shegeen uu madaxweynuhu ""carqaladeeyay hannaanka dimuqraaddiyadda Mareykanka"". Waxaa hadda laga wada hadlayaa adeegsiga isbaddalkii 25-aad ee lagu sameeyay Dastuurksa Mareykanka, kaasoo oggolaanaya in awoodda laga qaado madaxweynaha laguna wareejiyo madaxweyne ku xigeenka, si ku meel gaar ah ama si buuxda midkood. Wax ka baddalka Dastuurka Mareykanka ee 25-aad wuxuu fasaxayaa in madaxweyne ku xigeenku uu noqdo ku simaha madaxweynaha marka uusan Madaxweynuhu sii wadi karin xilka iyo waajibaadka, haddii tusaale ahaan qofka madaxweynaha ah ay soo wajahaan xanuunno dhinaca dhimirka ah. Qodobka dastuurka ee xoogga la saari doono wuxuu dhigayaa in madaxweyne ku xigeenka iyo inta badan golaha wasiirradu ay isku raacaan in madaxweynaha uusan sii gudan karin waajibaadkiisa. Madaxweyne ku xigeenka iyo Golaha Wasiirradu waxay markaas u baahnaan doonaan in ay warqado u diraan afhayeennada Congress-ka iyo Senate-ka, haddii codsigooda la ansixiyana wuxuu Mike Pence si rasmi ah u noqonayaa madaxweynaha Ku Meel Gaarka ah. Madaxweynaha qudhiisu wuxuu heystaa fursad uu ku qoro warqad jawaab ah, haddii uu dood qabana waxay arrintu tageysaa in ay go'aan soo saaraan golaha wakiillada ee Congress-ka. Haddii ay Congress-ka iyo Senate-ka cod u qaadayaan soo saariska go'aan waxay u baahan yihiin cidad gaaraya saddex meelood labo meel. Hoggaamiyeyaasha dalalka caalamka ayaa canbaareeyay qalalaasihii ka dhacay magaalada Washington kaddib markii taageerayaasha madaxweyne Donald Trump ay weerar ku qaadeen xarunta Capitol ee fariisinka u ah dowladda Mareykanka. Rabshadaha ayaa kallifay in la hakiyo kulan uu golaha wakiillada ka lahaa ansixinta guushii Joe Biden. Madax faro badan ayaa ku baaqay in si nabad iyo kala dambeyn leh loo sameeyo xil-wareejinta, iyagoo wixii dhacay ku tilmaamay ""argagax"" iyo ""weerar ka dhan ah dimuqraaddiyadda"". Ra'iisul Wasaaraha UK, Boris Johnson, ayaa canbaareeyay waxa dhacay oo uu ku tilmaamay ""dhacdooyin sharafdarro ah"". ""Mareykanku wuxuu u taagan yahay dimuqraaddiyadda aaduunka oo dhan haddana waa khasab in si nabadgalyo ah oo kaladameyn leh ay u dhacdo xil wareejinta,"" ayuu kusoo qoray bartiisa Twitter-ka. Siyaasiyiin kale oo reer UK ah ayaa ku taageeray canbaareynta qalalaasihii dhacay, hoggaamiyaha mucaaradka UK Sir Keir Starmer, ayaana falkii ka dhacay Capitol ku tilmaamay ""weerar toos ah oo lagu qaaday dimuqraaddiyadda"". Wasiirka Arrimaha Gudaha ee UK, Priti Patel, ayaa BBC-da u sheegtay in hadalladii Mr Trump ""ay si toos ah u sababeen"" in taageerayaashiisu ay weerar ku qaadaan Golaha Wakiillada iyo in ay isku dhacaan iyaga iyo booliska. Wasiirka koowaad ee Scotland, Nicola Sturgeon, ayaa isagana Twitter-ka ku sheegay in dhacdooyinkii laga sameeyay Xarunta Capitol ee Mareykanka ay ahaayeen ""kuwo laga argagaxo"". Dalka Jarmalkana, hoggaamiyaha waddankaas, Angela Merkel, ayaa sheegtay in dadkii duullaanka ku qaaday xarunta sharcidajinta ee Mareykanka ay ahaayeen ""kuwo sameeyay weerar iyo rabshado"" iyaduna ay dareentay ""caro iyo murugo"" kaddib markii ay aragtay muuqaallada laga soo duubay goobta. Shir ay ka qeyb gashay ayey ka tidhi: ""Waxaan ka qoomameynayaa in Madaxweyne Trump uusan wali qiranin in laga adkaaday, laakiin uu ilaa hadda muujinayo shaki ku aaddan natiijadii doorashada."" Dhinaca kale, Shiinaha ayaa isku dayay in uu isbarbar dhig ku sameeyo dadkii rabshadaha ka sameeyay Mareykanka ee gudaha u galay xarunta Golaha Wakiillada iyo kuwii dimuqraaddi doonka ahaa ee sanadkii hore weerarka ku qaaday xarunta sharcidajinta ee Hong Kong. Afhayeen u hadlay wasaaradda Arrimaha Dibadda ee Shiinaha, oo lagu magacaabo Hua Chunying, ayaa sheegay in dhacdooyinkii Hong Kong ay ""ka xumaayeen"" kuwii ka dhacay Washington, laakiin ""uusan ku dhimanin hal qof oo mudaharaade ah"". Isbarbardhigga labada dhacdo uu ku sameeyay Shiinaha ayaa ka careysiisay dadka u ololeeya dimuqraaddiyadda ee Hong Kong. Hoggaamiyeyaal badan oo reer Yurub ah ayaa sidoo kale canbaareeyay dhacdooyinkaas. Ra'iisul Wasaaraha Spain Pedro Sánchez ayaa yidhi: ""Waxaan kalsooni ku qabaa awoodda dimuqraaddiyadda Mareykanka. Madaxweynenimada cusub ee Joe Biden waxay ka adkaan doontaa caqabadaha jira, waxayna mideyn doontaa shacabka Mareykanka."" Madaxweynaha Faransiiska, Emmanuel Macron ayaa isaguna muuqaal uu soo dhigay Twitter-ka ku yidhi: ""Markii mid ka mid ah waddamada ugu waaweyn ee dimuqraaddiga ah ay taageerayaasha madaxweyne xilka ka dagaya isku dayaan in ay loollan galiyaan sharciga iyo natiijada saxda ah ee doorashada, waxaa la wiiqay fikradda ku saabsan doorashada qof iyo codka ah."" ""Wixii maanta ka dhacay Washington DC ma aha astaanta Mareykanka. Waan aaminsan nahay awoodda ay leedahay dimuqraaddiyaddeenna. Waan aaminsan nahay awoodda dimuqraaddiyadda Mareykanka,"" ayuu sii raaciyay hadalkiisa. Ra'iisul Wasaaraha Sweden, Stefan Lofven, ayaa dhacdadaas ku tilmaamay ""mid walwal leh"" wuxuuna sheegay in ay ahayd ""weerar lala beegsaday dimuqraaddiyadda"". Hoggaamiyeyaal sare oo ka tirsan Midowga Yurub ayaa iyaguna caddeeyay mowqifkooda ku aaddan arrintan. Madaxa Golaha Yurub, Charles Michel, ayaa sheegay in uu ku kalsoon yahay in Mareykanka ""ay ka dhici doonto xil-wareejin nabad ah"". Xog hayaha guud ee isbahaysiga Nato, Jens Stoltenberg, ayaa sheegay in natiijada doorashada Mareykanka ay tahay ""in la qaddariyo"". Sidoo kale, Xog hayaha Guud ee Qaramada Midoobay, António Guterres ayaa sheegay in uu aad uga ""naxay"" wixii ka dhacay Mareykanka, sida shaaciyay afhayeenkiisa. Ra'iisul Wasaaraha New Zealand, Jacinda Ardern, ayaa iyaduna barteeda Twitter-ka kuwoo qortay in shacabka ay xaq u leeyihiin inay codkooda ku doortaan qofkii ay rabaan, taasna aan lagu baddali karin rabshado. Dhanka kale Ra'iisul Wasaaraha Australia, Scott Morrison, oo ka mid ah xulafada Mareykanka, ayaa canbaareeyay waxa uu ugu yeeray ""dhacdoouinka walwalka leh"", wuxuuna sheegay in uu sugayo xil wareejin nabad ah oo ka dhacda Mareykanka. Ra'iisul Wasaaraha Waddanka Hindiya, oo ah dalka ay dimuqraaddiyadda ugu ballaaran ka jirto ee caalamka, Narendra Modi - oo ku naalloonayay xiriir wanaagsan oo kala dhaxeeya madaxweynaha Mareykanka Donald Trump - ayaa sheegay in uu ka ""Walbahaaray qalalaasihii ka dhacay"" xarunta Capitol ee magaalada Washington. Turkiga, oo ay Mareykanka xulafo ku yihiin Nato ayaa isagana ku baaqay in la xalliyo xiisadda. Dowladda Venezuela, oo Mareykanku uusan aqoonsaneyn, ayaa arrinta dhacday ku tilmaantay mid la mid ah ""waxyaabaha uu Mareykanka ka abuuray waddamada kale"". Madaxweynaha Argenitian, Alberto Fernández iyo dhiggiisa dalka Chile,Sebastián Piñera, ayaa labaduba waxay canbaareeyeen wixii ka dhacay Washington. Dalalka kale ee madaxdoodu ay nasiib darro ku tilmaameen dhacdadadii Arbacadii waxaa ka mid ah Fiji iyo Singapore."	https://www.bbc.com/somali/war-55575024
politics	"Doorashada Mareykanka 2020: Dadka Mareykanka oo galay xaalad ay ku tilmaameen ""mid cakiran"""	"Donald Trump ayaa muddo isbuucyo ah sheegayay in haddii codadka doorashada ay isku dhawaadaan uu xisbiga kasoo hor jeeda ee Dimuqraaddiga ku eedeyn doono inay sameeyeen wax isdaba marin ayna isku dayayaan inay guusha ka xadaan isaga. Saacadihii hore ee Arbacada maanta, isla sidaas ayuu sameeyay: xilli aan wali la tirinin malaayiin ka mid ah codadkii doorashada laga dhiibtay, wuxuuna goor horeba ku dhawaaqay inuu guuleystay. ""Waxaan u diyaar garoobeynay inaan ku guuleysanno doorashadan. Run ahaantii, waan ku guuleysannay doorashada,"" ayuu yiri Trump. Isagoo aan wax caddeymo ah soo bandhigin, ayuu sheegay in ""musuqmaasuq"" lagu sameeyay doorashada. ""Waxani waa musuqmaasuq baahsan oo lagu sameeyay qarankeenna. Waxaan dooneynaa in sharciga wax lagu saxo. Sidaas darteed, waxaan aadeynaa maxkamadda ugu sarreysa. Waxaan rabnaa in la joojiyo dhammaan codeynta."" Siyaasiyiinta Dimuqraaddiga iyo xitaa qaar ka mid ah taageerayaasha madaxweynaha ayaa si deg deg ah uga fal celiyay hadalka kasoo yeeray Trump. Ninka ay loollanka iskula jiraan Trump ee ka socda xisbiga Dimuqraaddiga, Joe Biden, ayaa sheegay in doorashada aysan dhammaanin ""ilaa qof walba codkiisa la xisaabo"". ""Waxaan ku taagan nahay waddada guusha,"" ayuu ku adkeystay. Maamulaha ololaha doorashada madaxweynaha ee Biden, oo lagu magacaabo Jen O'Malley Dillon, ayaa sheegtay in hadalka madaxweynaha uu yahay ""wax laga cadhoodo, aan horay loo arag, islamarkaana khalad ah"". ""Waa wax laga xanaaqo sababtoo ah waa isku day qaawan oo muwaadiniinta Mareykanka ah looga qaadayo xorriyaddooda dhinaca dimuqraadiyadda,"" ayey tidhi. ""Waa wax aan horay loo soo arkin sababtoo ah taariikhdeenna horay ugama dhicin in madaxweyne Mareykan ah uu si cad dadka Mareykanka ah ugu diido codkooda ku aaddan doorashada qaranka."" Alexandria Ocasio-Cortez, oo kasoo jeedda xisbiga Dimuqraaddiga, dibna loogu soo doortay kursigeeda Aqalka Wakiillada, ayaa canbaareysay sheegashada Trump, iyadoo ku tilmaantay khatar iyo sharci darro. ""Tiri codadka, natiijadana xishmee,"" ayey kusoo qortay barteeda Twitter-ka. Xitaa siyaasiyiinta Jamhuuriga, ee garabka Trump, sida senator-kii hore ee gobolka Pennsylvania, Rick Santorum, ayaa walaac muujiyay. Santorum wuxuu sheegay inuu ""aad uga walwalay"" hadallada Trump. ""Isticmaalka erayga musuqmaasuq... waxay ila tahay inuu khalad yahay,"" ayuu ku yidhi telefishinka CNN. Hadalkii Trump kaddib, madaxweyne ku xigeenka, Mike Pence, ayaa isku dayay inuu hadalladiisa daboolo, isagoo diiday inuu guul ku dhawaaqo, wuxuuna ku adkeystay in dhammaan codadka la tirin doono. Laakiin hadalka Trump dhaawac ku filan ayuu geystay, sida uu sheegay wariyaha BBC-da ee waqooyiga Ameerika, Anthony Zurcher. ""Haddii Trump uu ugu dambeyn guuleysto ama guul darreysto, waxaa sugaya inuu su'aalo badan ka jawaabo, maadaama uu su'aal galiyay dimuqraadiyadda Mareykanka,"" ayuu yidhi Zurcher. Cudurka safmarka ah ee corona ayaa sababay in si aan horay u dhici jirin ay dad badan oo Mareykan ah codadkooda doorashada uga dhiibtaan dhinaca boostada, taasoo kordhineysa waqtiga tirinta. Gobollada qaarkood, maalmo ayey qaadan kartaa tirinta codadka. Anthony Zurcher wuxuu sheegay in dooarshada Mareykanka ay gashay ""xaalad u eg maalinta qiyaamaha, oo ah arrin ay dad badan oo reer Mareykan ah ka cabsi qabeen, mar haddiiba madaxweynaha Mareykanka, oo ku sugan Aqalka Cad gudihiisa uu waxba kama jiraan ku tilmaamay codeynta doorashada."" Trump wuxuu marar badan diiday inuu guul darro qiran doono haddii laga adkaado. Arrintan waxay isbuucyadii lasoo dhaafay abuurtay dood ku saabsan in ciidamada milatariga, sirdoonka ama booliska loo adeegsan doono si madaxweynaha xoog looga saaro Aqalka Cad ee uu xeyndaabka ku wareegsan yahay. Tartanka loogu jiro hoggaanka qaranka Mareykanka wuxuu isugu soo haray dhowr gobol oo kala ah: Arizona, Wisconsin, Michigan, Pennsylvania iyo Georgia. Haddii dacwad lala tiigsado natiijada doorashada waxaa khasab ah inay marka hore kasoo billaabato maxkamadaha hoose ilaa marka dambe la gaaro heer ay tagto ilaa maxkamadda ugu sarreysa Mareykanka. Taasi micnaheeda waa in natiijada kama dambeysta ah ee doorashada 2020-ka ay qaadan karto maalmo. Inta xilligaas laga gaarayo waxaa laga cabsi qabaa inay dhacdo xaalad aan la hubin oo ah mudaharaadyo iyo isku dhacyo. Xitaa maalintii codbixinta doorashada xaalad noocaas ah ayaa loo dhawaaday kaddib markii meelaha qaar ay mudaharaadyo ka dhaceen, oo xitaa ay ka mid tahay Aqalka Cad hortiisa."	https://www.bbc.com/somali/war-54813950
politics	Shiinaha iyo Taiwan oo khilaafkoodu gaaray heer ay isu gacan qaadaan	"Xiisadaha mudada dheer ka dhex taagnaa Shiinaha iyo Taiwan ayaa Sababay in diblomaasiyiintooda uu gacan qaad ku dhexmaro dalka Fiji. Taiwan ayaa ku doodeysa laba sarkaal oo ka tirsan safaaradda Shiinaha in iyaga oo aan la casuumiin ay kasoo qaybgaleen munaasabad loogu dabaaldegayay maalinta qaranka ee Taiwan horaantii bishaan. Labada dhinacba waxay sheegayaan in saraakiishooda ay ku dhaawacmeen dagaalka, waxayna ka codsadeen booliska Fiji inay dhacdaasi baaritaan ku sameyaan. Shiinaha wuxuu u arkaa Taiwan gobal dhulweynaha shiinaha kamid ah laakiin hogaamiyaasha Taiwan waxay ku doodayaan inay yihiin dal madaxbanaan. Xiriirka ka dhexeeya labadooda wa mid aad u xun waxaana jirta hanjabaad joogto ah oola isu diraayo oo rabshadana ay ka dhalan karaan taas oo u horseedi karto in Mareykanka oo xulafo la ah Taiwan in uu lug ku yeesho. Dhacdadii ugu dambeysay ayaa la sheegay inay ahayd 8-dii Oktoobar iyadoo xafiiska ganacsiga Taiwan ee Fiji - kaas oo sidookale ah safaaradeeda rasmiga ah - ay xaflad soo dhaweyn ah ugu sameysay ilaa 100 marti sharaf ah, Hotelka Grand Pacific Hotel oo ku yaal caasimada Suva ee dalka Fiji. Wasaaradda arrimaha dibedda ee Taiwan ayaa sheegtay in laba sarkaal oo Shiines ah ay bilaabeen in sawirro ay goobta xafladda ka qaadan  iyo inay isku dayeen inay ururiyaan macluumaadka martida xafladda kasoo qaybgashay.Markaas kadib Diblumaasi u dhashay Taiwan ayaa ragii sawirka qaadayay ka codsaday inay baxaan taas oo sababtay in la isu gacan qaado oo diblumaasi rer Taiwan ah dhawac Madaxa kasoo gaaray islamarkaana cisbitaal la geeyay sida ay sheegtay wasaarada. Waxaan si adag u cambaareyneynaa ficillada sarakiisha safaaradda Shiinaha ee Fiji iyo  shuruucda ay jebiyeen, "" Joanne Ou, afhayeenka wasaaradda arrimaha dibedda Taiwan ayaa sidaasi sheegtay . Shiinaha ayaa isna dhankiisa si ka duwan uga hadlay dhacdaasi. Safaaradeeda Fiji waxay sheegtay in shaqaalaheeda ay ku sugnaayeen ""goob dadweyne oo ka baxsan halka xafladdu ka socotay "" waxayna halkaasi u joogen ""shaqo rasmi ah"" waxayna ku eedeysay saraakiisha Taiwan inay ku dhaqaaqeen ""daandaansi"" ayna ""dhaawac u geysteen hal diblomaasi oo Shiines ah"". Wasaaradda arrimaha dibedda Shiinaha, warbixinteeda Isniintii, waxay shaaca kaga qaaday in saraakiisheeda ay ka warqabaan waxa ka socday goobta xafladda, sida keeg uu ku sawiranyahay calanka Taiwan, oo Beijing ay ku tilmaamtay mid been abuur ah maxaa yeelay Taiwan uma aqoonsana dal. ""Calan qaran oo been abuur ah ayaa si cad loogu soo bandhigay goobta, keegga sidoo kale waxaa lagu calaamadeeyay calan qaran oo been abuur ah,"" Zhao Lijian afhayeenka wasaaradaha arrimaha dibedda ee shiinaha  ayaa sidaasi u sheegay wakaalada wararka ee AFP. Booliska dalka Fiji, ayaan weli ka hadlin halka baaritaanka u marayo Beijing waxay muddo dheer isku dayaysay inay xadido howlaha caalamiga ah ee Taiwan waxayna labaduba isku deyayaan inay saameyn ku yeeshaan gobolka Pacific. Walow,  Taiwan ay aqoonsi rasmi ah ka heshay wadamo fara ku tiris ah, haddana dowladdeeda sida dimoqraadiga ah lagu soo doortay waxay xiriir ganacsi iyo mid aan rasmi ahaynba la leedahay dalal badan."	https://www.bbc.com/somali/war-54610933
politics	Ka warran haddii ay Hillary Clinton noqon lahayd madaxweynaha Mareykanka?	"Buugga loogu magac daray Rodham wuxuu male'awaalayaa duni u dhow mid run ah oo wax kastana ay sidan ka duwanaan lahaayeen. Male'awaalka xiisaha leh ma nagu caawin karaa inaan dhisno 'mustaqbal habboon' ayey tiri Caryn James, oo ah wariye u dhalatay Mareykanka oo dhaleeceysa filimada. Sanadkii 2016-kii, shacabka Mareykanka waxay ku dhawaadeen inay madaxweyne u doortaan Hillary Clinton, dadka reer Britain iyaguna waxay ku sigteen inay diidaan ka bixitaanka Midowga Yurub. Bal ka warran haddii ay arrimahaas u dhici lahaayeen si ka duwan sidii ay u dhaceen? Qorayaasha mid ka mid ah buugaagtii ugu wanaagsanaa waayadan iyo barnaamijyo ka baxa telefishinnada ayaa sameeyay duni male'awaal ah oo ku dhisan jumladda ""ka warran haddii ay sidaas dhici lahayd"". Curtis Sittenfeld, oo ah qoraa u dhalatay dalka Mareykanka ayaa sameysay buug ay ku magacowday Rodhan - oo dad badan ay ku xirmeen - waxayna uga warrameysaa sida ay Hillary Rodham nolosheeda u ekaan lahayd haddii aysan guursan lahayn Bill Clinton. (Waxyaabaha durba la fahmayo waxaa ka mid ah: in xirfaddeeda hammigeeda siyaasadeed uu billaaban lahaa xilli ka horreeya waqtigii uu billowday, maadaama uu seygeeda siyaasi ahaa.) Shirkadda uu leeyahay ninka ku xeel dheer allifaadda male'awaalka filimada, ee lagu magacaabo William Gibson, ayaa ka qeyb qaadatay diyaarinta Duni ay madaxweyne ka tahay Hillary Clinton, oo sidoo kale Britain aysan ka bixin Midowga Yurub. Qeybta ugu horreysa ee Filimkaas siyaasadeed ee male'awaalka ah, oo lagu magacaabay ""The Good Fight=Dagaalka Wanaagsan"" ayaa ka baxday telefishinka CBS, waxaana diiradda lagu saaray Hillary Clinton oo madaxweyne ah. Qaabka sheegada loo sameeyay aad baa loo jecleystay ilaa dhammaadka. Waxyaabo kale ayaa male'awaal noocaas ah laga sameeyay. Musalsalka AppleTV+ ee lagu soo qaato wax kasta oo ay bani'aadanka male'awaal ka dhigtaan ayaa isagana lagu eegay waxa dhici lahaa haddii uu Ruushka dayaxa geyn lahaa nin, kaddibna haweeney, ka hor inta uusan sidaas sameynin Mareykanka. Madaxweynihii Mareykanka, ee lagu magacaabi jiray Richard Nixon, oo lagu yaqaannay inuusan wax dan ah ka yeelanin xuquuqda haweenka ayaa dalbaday in sidaas la sameeyo, oo ragga iyo dumarka loo wada diro dayaxa. Akhristeyaasha iyo daawadeyaasha waxaa suurtagal ah inay ku caajiseen waxyaabaha male'awaalka ah, gaar ahaan marka ay u jeedaan xaqiiqda. Laakiin barnaamijyadan cusub waxay dareensiinayaan rajo fiican oo dhici karta. Waliba waxay kusoo aadeen xilli uu cudur safmar ah ka jiro caalamka oo inta badan guryaha la joogo, fursad wax kasta lagu daawadana la heysto. Sidaas darteed dadku waxay ka fikirayaan xiisaha ay yeelan lahayd duni ka duwan sida ay hadda tahay. Horayba way jireen waxyaabo lagu fikiri jiray sida ay xaaladdu noqon lahayd haddii aysan dhici lahayn. Waxaa tusaale fiican ah Dagaalkii Labaad ee Adduunka. Filim ay shirkadda HBO sameysay, oo lagu magacaabo ""Qorshihii ka dhanka ahaa Mareykanka"", ayaa lagu daawaday Charles Lindbergh oo madaxweyne ka ah Mareykanka. Filim kale oo musalsal ah, oo laga heli karo Amazon ayaa isagana lagu jilay Yuhuudda Mareykanka ah oo sannadihii 1970-meeyadii ugaarsanaya Naaziyiintii xasuuqay. Hase yeeshee, arrinta ku saabsan 2016-kii waxay ka xiiso badan tahay dhammaan waxyaabaha kale, sababtna waxaa laga yaabaa inay tahay maadaama madaxweynenimada Hillary iyo kusii jiritaanka UK ee Midowga Yurub ay ahaayeen arrimo aad ugu sigtay inay si dhab ah u dhacaan. Dhacdooyinkan u dhawaaday runta ee laga sameeyay male'awaalka xiisaha badan ma aha kuwo ay suurtagal tahay inay si fudud u rumoobaan. Laakiin haddii ay xitaa dhici lahaayeen, waxaa jiro waxyaabo badan oo aysan ka baddali kari lahayn dunida hadda jirta, sida lagu caddeeyay filimada matalaadda ah. Madaxweynaha male'awaalka ah ee filimka lagu matalay, oo loola jeedo Mrs Clinton, awood uma aysan yeelanin inay nabad kusoo celiso gobolka Bariga Dhexe. Balse waxyaabo kale oo waaweyn ayaa ugu hirgalay sida ka muuqata filimka khiyaaliga ah. Waxaa ka mid ah in maamulka ay madaxweynaha ka tahay Hillary uu daawo u helay cudurka kansarka. Haddaba markii dib loogu soo laabto dunida runta ah, dhammaan taariikhahaas khiyaaliga ah awood uma laha inay dib waqtiga u celiyaan, oo ay mar kale isasaxaan. Kama hortagi karaan inuu dillaaco fayraska hadda dunida oo dhan ku faafay, dibna uma celin karaan ka bixitaanka UK ay macsalaameysay Midowga Yurub. Balse waxaa laga yaabaa in ay fikrad naga siiyaan sameynta mustaqbal ka wanaagsan sidii hore."	https://www.bbc.com/somali/war-52811822
politics	Madaxweyne loo haysto maxaad u qarisay tuugadii kuu soo dhacday?	"Madaxweyne Cyril Ramaphosa oo dhawaan hadlayay ayaa qiray in xisbigiisa ANC uu haatan marayo xilligii uu ugu liitay balse isaga qudhiisa ayaaba lagu dheggen yahay. Afar sano ka hor waxa uu xilka kala wareegay madaxweyne Jacob Zuma oo musuqmaasuq uu dhaawacay sumcadda maamulkiisa, wuxuuna xilligaasi ballanqaaday in uu la dagaallamayo musuqmaasuqa. Balse madaxweyne Cyril ayaa haatan la daalaa dhacaya fadeexado musuqmaasuq. Tan ugu daran ayaa ah muranka ka dhashay qarin la sheegay in uu qariyay burcad bishii Febaraayo ee sanadkii 2020 u dhacday beer uu ku leeyahay Phala Phala. Arrintani ayaa ku soo beegmeysa xilli xisbiga ANC lagu wado in sanadkan uu soo xusho murashaxiisa xilka madaxweynennimada ee doorashada dalka ka dhici doonta 2024, waana xilli madaxweyne Ramaphosa uu wajahayo cadaadis aad u xooggan. Kaddib in muddo ah oo ka caga jiidayay in uu ka hadlo ayuu ugu dambeyn Jimcihii dhowaa ka jawaabay su’aalo la xiriria dhacdadaas oo uu weydiiyay dacwad-oogaha ugu sarreeya dalka ee baaraya dhacdadaas. Kholeka Gcaleka ayaa madaxweynaha ugu hanjabay in uu u yeeri doono maaddaama uu horay ugu guul-darreystay in uu ka soo jawaabo su’aalaha ku gaadaaman dhacdadaas. Xogta ku saabsan dhacdada iyo sidii loola dhaqmay kooxdii burcadda ahayd oo markii dambe la qabtay ayaa bannaanka u soo baxday bishii Juun ee sanadkan, waxaana arrintaas shaaciyay madaxii hore ee sirdoonka qaranka, Arthur Fraser. Fraser oo ah nin aad ugu dhow madaxweynihii hore ee dalkaas Jacob Zuma ayaa madaxweyne Ramaphosa ku eedeeyay afduub, laaluush bixin iyo in si aan sharciga waafaqsanayn uu u amray in la soo qabto raggaas oo beertiisa ka dhacay lacag lagu qiyaasay 4,000,000 oo doollar. Fraser waxa uu intaasi ku daray in lacagtaas tirada badan oo sida la sheegay lagu dhex qariyay barkimo ay suurtagal tahay in markeedi horeba lagu kasbaday qaab sharcidarro ah, sida in musuqmaasuq ay ku soo gashay madaxweynaha. Dhacdadaas ayaa la sheegayaa in ay geysteen rag u dhashay dalka Namibia oo falkaasi la soo maleegay shaqaalihii beerta madaxweyne Ramaphosa. 'Wax dambi ah ma aanan geysan’ Maaddaama lacagta la xaday ay ahayd lacag qalaad, waxay arrintaa ka dhigan tahay in la jebiyay sharciyada xakamaynta sarrifka. Jawaabtii ugu horreysay ee uu bixiyay ayuu madaxweynuhu ku sheegay in ""eedeymahaas aysan sal iyo baar toona lahayn"". Xafiiska madaxweyne Ramaphosa ayaa xaqiijiyay in tuugo ay dhacday beertiisa oo ku taal gobolka Limpopo, ""dhacdadaas oo keentay in la xado  dhaqaalihii ka soo xarooday iibinta ugaarta beertaasi"", balse waxa uu muran ka keenay tirada uu sheegay madaxii hore ee sirdoonka qaranka Arthur Fraser. Qaar ka tirsan su’aalaha uu soo jeediyay xeer-ilaaliyaha guud ee qaranka ayaa la xiriira suurtagalnimada in madaxweynaha uu ku xadgudbay xeer-hoosaadka anshaxa iyo dastuurka, maaddaama uu qariyay xatooyada ka dhacay beertiisa. Waxa ay sidoo kale dooneysaa in ay ogaato tallaabooyinka uu madaxweynuhu qaaday si loo hubiyo in si fiican loo baaro xatooyadaas. Madaxweynaha ayaa ku gacan seyray eedeymaha Arthur Fraser oo uu ku tilmaamay olole sumcad-dil ah oo isaga ka dhan ah, kaa oo ay wadaan dadka kasoo horjeeda ajandihiisa la-dagaallanka musuqmaasuqa. Waxa uu sidoo kale aaminsan yahay in siyaasiyiinta isaga ka soo horjeedda ee gudaha xisbiga ANC aysan dooneyn in uu mar labaad qabto xilka madaxweynenimada dalka. Khudbad uu jeediyay labo toddobaad ka hor, ayuu Ramaphosa ku sheegay ""in uu ballan-qaaday in uu si buuxda ula shaqayn doono baaritaanka ka dhanka ah dhacdadaas"", uuna ku faraxsan yahay in lala xisaabtamo. Madaxweynuhu wuxuu sidoo kale sheegay in uusan oggolaan doonin in eedeymaha [musuqmaasuqa] ay ka hor istaagaan in uu sameeyo waxa loo baahan yahay in la sameeyo, si ay dib ugu dhisaan dhaqaalaha dalka, iyo in ay ka joojiyaan oo ay ka niyad-jabiyaan shaqadiisa. Hadalka Ramaphosa waxaa aad ugu farxay oo la dhacay taageerayaashiisa. Balse hadalkiisa wuxuu u muuqday in si sarbeeb ah uu dagaal gudaha ah ugu caddeysanayay xisbigiisa ANC. Sida uu qabo sharciga xisbiga ANC, qof kasta oo lagu soo oogo dacwad musuqmaasuq ama dambiyo kale waa in uu xilka isaga tago inta ay baaritaannadu socdaan. Inkastoo madaxweynaha aan si rasmi ah loogu soo oogin wax dambi ah, haddana taageerayaasha madaxweynihii hore ee dalka Jacob Zuma ayaa doonaya in uu xilka iska casilo. Bishii hore, boqollaal ka tirsan taageerayaasha Zuma ayaa ku hor mudaaharaaday xarunta xisbiga ANC, iyagoo dalbanaya in la soo xiro madaxweynaha iyo in uu xilka iska casilo. Zuma oo maxkamadeyntiisa musuqmaasuqa la xiriirta ay dib u billaaban doonto bishan, ayaa taageero ka helaya garabka bidix ee xisbiga ANC, waxaana taageerayaashiisa ay weli qaadan la’ yihiin  xabsigii uu sanadkii hore ku muteystay in uu ku guul-darreystay in uu ka qaybgalo baaritaan gaar ah oo ku saabsanaa musuqmaasuqa loo haystay ee la sheegay in uu dhacay xilligii uu madaxweynaha ahaa. Waxa uu xabsiga ku jiray ku dhowaad ​​labo bil oo ka mid ahaa 15-kii bilood ee lagu xukumay,  ka hor inta aan loo fidin cafis caafimaad. Dalabka is-casilaadda ah ee ay soo gudbinayaan taageeryaasha Zuma ayaa sii xoogeystay kaddib markii qaar ka tirsan wufuud ka qeybgaleysay shir ka dhacayay gobolka  KwaZulu-Natal - oo ah xarunta Zuma ay ku oriyeen Ramaphosa. 'Muuqaal dhaawacaya sumcadda dalka' Mucaaradka ayaa sidoo kale sii hurinaya cadaadiska siyaasadeed ee ka dhanka ah madaxweynaha. Bantu Holomisa, oo ah hoggaamiyaha Midowga Dhaqdhaqaaqa Dimuquraadiga ah, ayaa warqad u qoray afhayeenka baarlamaanka, waxa uuna ka dalbaday in shaqada laga joojiyo madaxweynaha ilaa iyo inta ay ka soo baxayaan natiijada baaritaanka ka dhanka ah madaxweynaha. ""Eedaymahaas waxay si weyn u dhaawaceen sumcadda dalkeenna, waxa ayna u badan tahay in ay si xun u saamayso kalsoonida maalgashadayaasha, maaddaama madaxweyne Ramaphosa uu markii hore u dhaqmay sida halyey u taagan maamul wanaagga,"" ayuu yiri Holomisa. Inkasta oo ay jiraan su’aalo ay tahay in madaxweyne Ramaphosa uu ka jawaabo oo la xiriira doollarka laga xaday beertiisa, haddana xilliga Fraser uu soo shaac-bixiyay arrintan ayaa loo arkaa mid laga shakin karo marka loo eego tartanka loogu jiro qabashada hoggaanka xisbiga ANC. Dadka reer Koonfur Afrika ayaa la qabsaday fadeexado musuqmaasuq, shirqool siyaasadeed iyo in la is-ceebeeyo ka hor tartanka loogu jiro hanashada jagada ugu sarreysa xisbiga ANC. Sanadkanna waxba kama duwana kuwii hore. Bisha Diseembar ee sanadkan ayuu xisbiga ANC qaban doontaa shir-weyne doorasho oo ay ku dooranayaan qofka noqon doona murashaxa madaxtinnimo ee xiga, waxaana hubaal ah in arrintaas ay xiisad ka dhalan doonto."	https://www.bbc.com/somali/articles/c1wz0ejlenwo
politics	Khilaafka doorashada: Go'aanka Midowga Afrika muxuu uga dhiganyahay dowladda Soomaaliya?	"Golaha nabadda iyo ammaanka Midowga Afrika waxa ay ku baaqeen in ergay gaar ah oo ka socda ururka loo magacaabo ismari-waaga doorashada ee hadda ka taagan Soomaaliya, si uu isgu keeno dhinacyada Soomaalida. Ka dib kulankii ay shalay yeesheen ee ku saabsanaa arrimaha Soomaaliya, waxay xalay soo saareen war-murtiyeed ay ku qeexayaan mowqifkooda ku aadan doorashada Soomaaliya. War-murtiyeedka oo ka koobnaa 14 qodob, Midowga Afrika wuxuu ku cambaareeyay go'aankii Golaha Shacabka ee baarlamaanka Soomaaliya ee mudda kordhinta ugu sameeyeen madaxwaynaha. Midowga Afrika ayaa sidoo kale madaxda Soomaalida ugu baaqay in ay ka wada-xaajoodaan sidii dalka ay doorasho uga dhici lahayd. Dadka falanqeeya arrimaha siyaasadda Soomaaliya ayaa sheegaya in go'aanka Midowga Afrika ee la xiriira ismari-waaga siyaasadeed ee hadda ka taagan dalka uu yahay mid adag, marka loo fiiriyo habka ay uga hadleen, taas oo ah wax aan horey looga fileynin. Dr Jibriil Cali Aw Maxamed, oo wax ka dhiga jaamacadda Ohio ee dalka Mareykanka, ayaa sheegay in arrintaan ay waji gabax ku tahay dowladda Soomaaliya. ""Runtii, marka hore dowladda Soomaaliya arrintaan waxay ku tahay waji gabax, waayo madaxweyne Maxamed Cabdullaahi Farmaajo, isaga ayaa u safray dalka Koongo, si uu ula kulmo guddoomiyaha Midowga Afrika, isaga ayaana codsaday in Afrika ay arrinta soo kala dhex gasho,"" ayuu yiri  Jibriil oo BBC-da u waramayay. Dowladda Soomaaliya ayaa horey u sheegtay in ay soo dhoweyneyso in Midowga Afrika uu qaato dowrka fududeynya, si saamileyda siyaasadda ee dalka ay uga heshiiyaan hannaanka doorashada xilligeedii la soo dhaafay. Arrintan waxay soo baxday kaddib markii, dhawaan wafdi uu hoggaaminayay Madaxweyne Maxamed Cabdullahi Farmaajo, uu booqasho ku tegay caasimadda Jamhuuriyadda Dimuqraadiga ee Koongo, Kinshasa, halkaasi oo uu kula kulmay dhiggiisa, Madaxweyne Felix Tshisekedi, oo haatan ah guddoomiyaha Midowga Afrika. Dr Jibriil Cali Aw Maxamed ayaa qaba in booqashadii Madaxweyne Farmaajo ee Koongo, iyo kulankaas uu dhigiisa la yeeshay, ay qasbayso in uu hadda u hoggaamsamo warka ka soo baxay Midowga Afrika. ""Haddii dowladda ay ku adkeysan lahayd 'innagu dal Qaran ah ayaan nahay oo hay'addaha yaga ayaa wax maareeynaya innagaa heshiineyna', wa alaga haybsan lahaa, laakin maadama uu qoor dhiibtay oo uu yiri 'Afrika ayaa arrinta fududeynaysa' hadda wuxuu ku qasban yahay madaxweynaha inuu raaco,"" ayuu yiri Jibriil. Maalmo ka hor ayay ahayd markii ciidamada xoogga dalka Soomaaliya ay si toos ah ugala Wareegeen Ciidamada AMISOM, istiraatiijiyada iyo howlgallada lagula dagaallamaya Al-shabaab, isla markaana looga saarayo deegaannada ay haystaan. Balse hadalka ka soo baxay Midowga Afrika ee ah in ciidamada Nabad ilaalinta ee AMISOM ay la socdaan dhaqdhaqaayada ciidamada ammaanka Soomaaliya, waxay u muuqtaa arrintaa isbadel ku dhacayo. ""Dhawaan ayay ahayd markii ciidamada Soomaaliya ay la wareegeen hormuudnimada, oo howlgallada ay noqdeen in dowladda Soomaaliya ay yeeriso qaabkii loo galayo, goorta la galayo iyo halka laga qaayo. Arrintaas in dib looga noqdo ayay ka dhignaanaysaa in AMISOM ay isha ku hayso oo ay la socoto ciidamada siday u baxayaan iyo goobta la gaynayo,"" ayuu yiri Barafasoor Jibriil. Dowladda Soomaaliya ayaa ka hor inta aan la soo saarin war-muriyedka Midowga Afrika, waxay dalalka Kenya iyo Jabuuti ku eedaysay in ay wadaan 'olole ka dhan ah dowladda federaalka Soomaaliya oo ay sheegtay in ay ka dhex wadaan Golaha Nabadda iyo Ammaanka ee Midowga Afrika.' Wasiirka Warfaafinta Soomaaliya, Cismaan Abuukar Dubbe, oo ka hadlayay Taleefishinka Qaranka ayaa tilmaamay in ay hayaan xog xasaasi ah oo xaqiijinaysa in labadaan dal ay ""soo jeedinayaan qodobbo ay doonayaan in lagu daro"" bayaanka uu guddiga Midowga Afrika kaga arrinsanayay Soomaaliya. Wasiirka maaliyadda dowladda Jabuuti, Ilayaas Muuse Dawaaleh, oo bartiisa twitter-ka soo dhigay qoraal ayaa sheegay: ""Aad iyo aad ayaan uga niyad jabay ugana xumaanay in aan ka maqlo wasiir sare oo ka tirsan dowladda Soomaaliya  oo mar labaad ku celinaya eedaymo been abuur ah. ""Wuxuu Jabuuti ku eedaynayaa in ay ku lug leedahay xiisadda siyaasadeed ee xilligaan ka jirta Soomaaliya. Aan caddeyo, Jabuuti uma qalanto eedaymahaas oo kale"". Xiriirka u dhaxeeya Soomaaliya iyo Jabuuti, ma ahayn mid sidii hore u wanaagsan. Sidoo kale xiriirka Soomaaliya iyo Kenya ayaa aad u sii xumaaday tan iyo markii xiriirka diblumaasiyadeed uu go'ay ee sannadkii hore. Dhawaan ayey aheyd markii Golaha Shacabka ee Soomaaliya uu ansixiyay qaraar uu muddo labo sano ah xilka ugu kordhinayay dowladda, waxaa meel aad xasaasi u ah gaartay xaaladda siyaasadda Soomaaliya iyadoo hadda khilaafka doorashada u dhidibada sii aasanayo. Wadahadalladii ugu dambeeyay ee ka socday teendhada Afisiyoone ayaa natiijo la'aan ku so dhamaaday markii dhinacyada ay isku afgaran waayeen hannaanka wada xaajoodka, wax tanaasul ahna la heli waayay. Kulan uu Golaha Shacabka Soomaaliya yeeshay 12-kii bishan ayuu ku go'aamiyay in muddo laba sano ah la siiyo dowladda uu wakhtiga ka dhamaaday 8-dii bishii February. Madaxwayne Farmaajo ayaa isna saxiixay qaraarka mudda kordhinta ee uu Golaha Shacabku meel mariyay, taas oo ahayd tallaabo la wada filayay. Madasha Badbaado Qaran oo ay ku midoobeen siyaasiyiinta mucaaradka, Guddoomiyaha Aqalka Sare iyo madaxda maamullada Puntland iyo Jubaland, ayaa siyaabo kala duwan uga hadlay arrinta muddo kordhinta, balse dhamanatood waxaa ay ka simanyihiin in ay diideen go'aanka golaha shacabka. Waxay go'aankaas ku tilmaameen waxba kama jiraan. Waxay sidoo kale sheegeen in go'aankaas uu khatar ku yahay xasilloonida, nabadda iyo midnimada Soomaaliya iyo tan dadka Soomaaliyeed. Madaxweynaha maamulka Puntland, Saciid Cabdullaahi Deni, oo ka mid ah Madasha Badbaado Qaran, qoraal uu maamulkiisu soo saaray waxaa lagu sheegay in tallaabo uu qaadi doono haddii ay dhici waydo in miiska wadahadalka la isugu soo laabto. Waxay intaa ku dareen in ay la wadaagi doonaan go'aannada ay qaataan umadda Soomaaliyeed iyo beesha caalamka."	https://www.bbc.com/somali/war-56858563
politics	Gabadhii uu dhalay George Floyd oo farriin murugo abuurtay usoo dirtay caalamka	"Gianna Floyd, oo 6 jir ah wali ma oga sababta rasmiga ah ee uu aabaheed u geeriyooday, laakiin waxay dunida u dirtay farriin murugo leh oo dad badan qalbiyadooda taabatay. Kaddib markii ay fahantay sheekada ku saabsan aabaheed ee caalamka oo dhan qabsatay, hooyadeed ayaa u sheegtay inuu geeriyooday, sababtana waxay ugu soo koobtay inuu neefsan waayay oo kaliya. Roxie Washington ayaa warbaahinta u sheegtay inay gabadheeda ka qarisay runta ka careysiisay dhammaan dadka ku nool Mareykanka iyo qeybo badan oo ka mid ah caalamka, si aysan maskaxdeeda dhibaato usoo gaarin. Iyadoo la hadleysay barnaamijka ""Good Morning America"" ee ka baxa Telefishinka ABC u sheegtay in Gianna ay aabaheed tabeyso, laakiin aysan ka war qabin inuu ku geeriyooday gacanta ciidamada booliska ee ka howl gala magaalada Minneapolis. Gabadha yar ayaa la weydiiyay su'aal ahayd waxa ay dunida u sheegeyso. Iyadoo ay murugo wajigeeda ka muuqato ayey sulaashaas uga jawaabtay jumladda ah ""Waxaan robaa inay ogaadaan inaan u xiisay aabahay."" Hadal kale oo ay ka muuqatay awood ayey gabadha 6 jirka ah ku sheegtay muuqaal uu Talaadadii barta Instagram-ka soo dhigay Stephen Jackson, oo horay u ciyaari jiray kubadda kolayga, sidoo kalena saaxiib la ahaa George Floyd. ""Aaabahay wuxuu baddalay dunida"", ayey tiri Gianna. Kaddibna waxaa la maqlayay Jackson oo dhahaya ""haa waa runtaa wuu baddalay dunida"". Gabadha yar hooyadeed waxay sheegtay in Mr Floyd uu aad u daryeeli jiray Gianna, mar kastana uu la ciyaari jiray. Magaalada Minneapolis ayuu u guuray si uu sare ugu qaado nolosha qoyskiisa. Geeridiisa ayaa Mareykanka ka abuurtay dibadbaxyo dalka oo dhan ku faafay oo looga dhiidhinayo ficillada ku saabsan midab takoorka. Xaaskii uu ka geeriyooday George Floyd oo shir jaraa'id ku qabatay xarunta City Hall ee magaalada Minneapolis ayaa sheegtay inaysan fariisan doonin ilaa ay ka hesho seygeeda xaqiisa. ""Waxaan rabaa inuu caddaalad helo, wuxuu ahaa aabbe wanaagsan oo aan u qalmin inuu dhinto isagoo wajigiisa uu dhulka yaallo, gacmaha ay ka xiran yihiin askari boolis ahna uu xoog ugu cadaadinayo culeyskiisa,"" ayey tiri. War-fidiyeenka ayey u sheegtay in ay dooneyso in dhammaan afartii askari ee ku lug lahaa dhimashada seygeeda ay maraan ciqaabta ay ku muteysteen dilkiisa. ""Markii ay xaaladdu dagto, qof walba wuxuu ku laabanayaa gurigiisa iyo qoyskiisa, laakiin Gianna ma heysato aabbe. Waligiis ma arki doono iyadoo weynaatay, oo wax baratay. Waligiis garabkeeda masoo istaagi doono."" George Floyd, oo ahaa 46 sano ayaa Isniintii geeriyooday. Wuxuu waardiye ka ahaa mid ka mid ah maqaayadaha ku yaalla Minneapolis. Wuxuu la kulmay booliska fiidnimadi 25-kii bishan May ka dib markii askarta la wacay oo loo sheegay nin looga shakisan yahay inuu foorjari ama been abuur sameynayo. Dilkan ayaa waxa uu sare u sii qaaday caradii hore, ee ku aadanayd dilalka ay booliku u geystaan dadka madow ee reer Mareykanka ah, waxaana dilalkaasi ka mid ahaa dilkii Ahmaud Arbery oo ka dhacay Georgia iyo Breonna Taylor oo lagu dilay Kentucky. Derek Chauvin, oo ah askarigii jilibka luqunta uga hayay Floyd markii uu dhimanayay ayaa lagu soo oogay dacwad dil ah. Sidoo kale waxaa dacwado wajahaya dhowr askari oo goob joog ka ahaa dhacdadaas."	https://www.bbc.com/somali/war-52939967
politics	Dowladda UK oo waddan ku yaalla bariga Afrika dib ugu soo celinaysa tahriibayaal	"Dowladaha Ruwanda iyo Ingiriiska ayaa lagu wadaa in ay saxiixdaan heshiis dhanka socdaalka ah oo ku saabsan in dadka sida sharci darrada ah ku soo galay Britain la geeyo RUwanda. Qaar ka mid ah dadka magangalyo-doonka ayaa la gayn doonaa dalka Rwanda si codsiyadooda looga baaraandego, sida uu dhigayo qorshaha cusub ee dowladda Britain. Rai'sul wasaaraha UK Boris Johnson ayaa lagu wadaa inuu daaha ka rogo qorshahani, ka hor inta aysan xoghayaha arrimaha gudaha Priti Patel heshiis dhanka socdaalka ah la saxiixan dalka Ruwanda. Golaha Qaxootiga ayaa dhaleeceeyay siyaasaddan oo ay ku tilmaantay ""mid naxariis darro ah"" waxayna ku baaqeen  in dib u eegis lagu sameeyo. Xisbiga shaqaalaha aya dhankooda  sheegay in qorshahani uu yahay mid ""aan shaqayn karin, islamarkaana uu yahay mid loogu talagalay ""in lagu carqaladeeyo"" ganaaxa Mr Johnson ee jabinta sharciyada Covid-19. Xisbiga Liberal Democrats ayaa dhankiisa sheegay in hindisahan uu yahay mid ""qaali ku ah canshuur-bixiyeyaasha, iyadoo aan waxba laga qaban joojiyo marinnada khatarta ah ama la dagaallanka kooxaha tahriibinta iyo ka ganacsiga dadka  magangalyo-doonka"". Heshiiska ayaa la filayaa in dowladda Rwanda lagu siin doono wajiga hore lacag dhan £120 milyan , balse dadka ka soo horjeeda mashruucan ayaa sheegay in lacagta ay intaasi ka badan doonto. Khudbad uu ka jeedin doono Kent, Mr Johnson waxa uu ku doodi doonaa in loo baahan yahay in la qaado tallaabo lagu joojinayo ""dadka wax tahriibiya kuwaasi sababa dhimashada tahriibayaal badan oo badda ku dhinta. Sannadkii hore, 28,526 qof ayaa inta la ogyahay  ka gudbay kanaalka Ingiriiska iyagoo raacay doomo yaryar, halka 2020 ay ay tiradu ahayd  8,404. Qiyaastii 600 oo qof ayaa ka tallaabay kanalkaasi Arbacadi. Mr Johnson wuxuu sheegay in tiradaasi ay gaari karto 1,000 maalintii muddo toddobaadyo gudahood. Ra'iisul wasaaraha ayaa ku dhowaaqi doona qorshe lagu doonayo in ciidamada badda loogu gacan geliyo kanaalka, si looga hortago  dadka wax tahriibiya. Tallaabooyinka ayaa qayb ka ah qorshaha mustaqbalka fog ee dowladda ee ah in ay ""dib ula soo noqoto maamulka socdaalka sharci darrada ah"" ka dib markii ay UK ka baxday midowga Yurub."	https://www.bbc.com/somali/war-61103435
politics	Dimuqraadiyiinta: Trump wuxuu doonayay 'inay dhintaan' dadkii ku sugnaa Capitol Hill	"Senetarada xil ka xayuubinta markii labaad ku sameynaya Donald Trump ayaa waxay soo bandhigeen muuqaal argagax leh oo muujinaya weerarkii ay taageerayaashiisa  ku qaadeen xarunta Congreska e Capitol. Iyaga oo soo xiganaya erayadii uu isticmaalay Trump iyo qoraaladii uu soo galiyay barta tweeter-ka, waxa ay xubnaha dimuqraadiyiinta ku doodeen in uu ahaa shaqsigii "" hormuudka u ahaa kicinta "" maalinkii weerarku dhacay iyo ka hor-ba. Qaar ka mid ah Sanatarada ayaa qiirooday markii ay soo bandhigayeen rabshadaha ay ku kaceen taageerayaasha Trump. Muqaal ay kamarooyiinka ammaanka duubeen, balse aan la shaacin ayaa sidoo kale muujinaya sida ay dibadbaxayaasha ugu soo dhawaadeen xubnaha congress-ka. Waxaa sidoo kale la soo bandhigay booliiska oo gabaad siinaya siyaasiyiinta islamarkana mararka qaar ay dibadbaxayaasha ay soo jabinayeen deerta dhismaha. Waxaa dhanka kale la soo bandhigay cod muujinaya ciidamada ammaanka oo codsanaya taageero, waxaana la maqlayay iyaga oo sheegaya in taageerayaasha Trump ay isticmaalayaan hub. Stacey Plaskett, ayaa soo bandhigtay caddeyn isaga oo ku dooday in madaxwaynihii hore uu ""si ula kac ah"" u dhiirigaliyay qalalaaso. Lix xubnood oo ka tirsan xisbiga jamhuuriga ayaa ku biiray 50-kii xubnood ee xisbiga Dimuqraadiga oo soo jeediyey in madaxweynihi hore ee Mareykanka Donald Trump dacwad lagu soo oogo. Madaxwaynihi hore ee Mareykanka Trump ayaa intii uu xilka hayay waxaa la sheegay in ay sare u kaceen falalka cunsuriyadda. Qareenada u doodaya madaxwaynihi hore ee Mareykanka Donald Trump ayaa ka jawaabay eedeymihii loo soo jeediyay ee xil ka qaadistiisa ay horey ugu sameeyeen aqalka wakiillada. Qareennada ayaa waxay sheegen in taageerayaashiisa 6-dii bishii January weeraray xarunta Congreska ay ahaayeen kuwa si iskood ah u sameeyay falkaasi oo uusan madaxwaynaha amrin. Trump wuxuu bartiisa Twitterka uu ku soo qoray qoraal uu ku cambaareynayo xubnaha dimuqraadiyiinta sida ay wax u wadaan isaga oo sheegay meel marinta arrimaha sharciga inuu u xilsaaran yahay guddoomiyaha maxkamadda sare balse uu diidday."	https://www.bbc.com/somali/war-56021215
politics	Ragga iyo Haweenka Booliska Kenya oo laga mamnuucayo in ay xidhiidh caashaq yeeshaan	"Kenya ayaa qorshaynaysa in ay mamnuucdo in xidhiidh caashaq iyo guur ahi dhex maro ragga iyo dumarka booliska ah. Tallaabadan ayaa looga gol leeyahay in lagu yareeyo xadiga falal dambiyeedyada ka dhasha xidhiidhka caashaq ee askarta booliska dhexdooda. Waxa sidaa sheegay wasiirka arimaha gudaha, Fred Matiangi', oo ka hadlayey xaflad telefishanka laga baahiyey oo ka dhacday kulliyada tabobarka booliska. Libaaxa baxsaday: 'Laba xabadood baa lagu dhuftay ka dib ayuu cararay' Itoobiya: Ma TPLF ayaa soo laba kaclaysay? Wasiirku wuxuu intaa ku daray in marka hore amarkan loo gudbin doono golaha nabad gelyada qaranka Kenya ee kor joogteeya ciidamada nabad gelyadu si uu u ansixiyo. Waxaanu isaga oo hadalkiisa sii wata sheegay in dhanka milatariga xidhiidhka noocan ah hore looga mamnuucay in ay is guursadaan askarta kala darajada sareeyaa. ""Isha kama lalin karno hadda wixii ka dambeeya dhibaatooyinka ka dhex jira ciidanka nabadgelyada"" ayuu yidhi Matiangi'i. Kullan diini ah oo ka dhacayay Israa'iil oo 44 qof ay ku dhinteen Dhoofinta qarsoodiga ah ee Jaadka ma waxaa lagu qariyaa hub? Xafiiska arimaha xidhiidhka askarta ayaa isna aad u daba geli doona dhacdooyinka faroxumaynta ah ee ay ka soo dacwoodaan askarta haweenka ahi. ""Hadda ka dib, waxay noqon doontaa sharci darro in askari boolis ahi la haasaawo haweenay askariyad ah ama guursado. Hadii ay arintaasi dhacdo na waxa qasab noqonaysa in midkood shaqada ka ruqsaysto"" ayuu yidhi wasiirka arimaha gudaha oo uu soo xigtay wargeyska The Star."	https://www.bbc.com/somali/56953942
politics	Soomaaliya oo ku gacan saydhay dalabka Kenya ee dib u dhigidda dacawadda badda	"Balankii ay u qabatay Maxkamadda Caddaaladda Aduunku in ay ku dhegaysato garnaqsiga ugu dambeeya ee ay Kenya iyo Soomaaliya ka dhiibanayaan dacwadda dhextaal ee ku saabsan soohdinta badda ee labada dal ayaa ahaa bishan foodda inagu soo haysa ee Juun. Hase ahaateen sida ay muujinayaan dukumentiyo ay  BBC-du aragtay oo labada dal u direen maxkamada, waxa soo if baxaya in ay Kenya dalbanayso in dacwadda dib loo dhigo muddo aan cayinayn sababo dhaqaale oo jira iyo culayska fayraska korona awgood. Laakiin Soomaaliya waxay doonaysaa in dhegaysiga garnaqsigu xiligii loo cayimay qabsoomo, waxaanay sida ku cad qoraallada ay maxkamadda u gudbisay ka cabaynaysaa cadaadis ay Kenya ku hayso oo arintaa la xidhiidha. Kenaya waxay sheegayaa in fayraska Karona uu saameyn ku yeeshay shaqada qareennada ku matalayay dacwadda oo ay sheegtay inay kala xayirmeen. Waxay Kenya sidoo kale sheegtay in xanuunka safmarka ah uu saameyn ku yeeshay dhaqaalaha dalkeeda iyada oo tilmaamtay in miisaaniyada dowladda dib loogu eegayo si ahmiyad loo siiyo arrimaha deg degga ah ee muhiimka ah sida la dagaalanka xanuunka fayraska Karona oo aanay lacag ay ku bixiso khidmadda qareenada haatan heli karin. Dowladda Soomaaliya: Arrimaha badda wada hadal kama furna Kiiska muranka badda ee Soomaaliya iyo Kenya oo marxalad cusub galay ""Shidaalka ay Soomaaliya suuqgeyneyso kuma jiro midka ay Kenya ku muran san yihiin"" Dhanka kale, dowladda Soomaaliya ayaa ka hor timid dib u dhigidda dhageysiga dacwada badda iyadoo ku eedeysay Kenya inay dooneyso in muranka lagu xalliyo meel ka baxsan maxkamadda. Warqadda ay dowladda Soomaaliya qortay waxay ku sheegtay in ay tahay markii saddexaad oo ay Kenya codsato in dib loo dhigo iyadoo ka cabatay cadaadiis diblumaasiyadeed oo weyn oo ka imaanaya dhinaca Kenya. Ra'isal wasaare ku xigeenka Soomaaliya, Mahdi Maxamed Guuleed, oo BBC-du weydiisay in arintaasi tahay mid laga garaabi karo ayaa ku jawaabay: ""waa run in dunida cudurkaasi uu ka dilaacay oo maqal furan oo maxkamadda gudaheeda ahi aanay dhici karaynin, isu socodkii aanu jirin oo duulimaadyadii lagu tegi lahaa Hague aanay jirin oonay shaqaynayn oo dal walba albaabadu u xidhanyihiin. Hase yeeshee maxkamaddu waxay soo saartay in shaqadeedii ay wadi doonto habka maqalka iyo muuqaalka ahna ay dacwadaha ku dhegaysan doonto. Bishan Juun dalal dhawr ah ayaa dacwadahooda lagu dhegaysanayaa maqal iyo muuqaal, ilaa hada hal kiis ayay ku dhegaysatay, markhaatiyona way ku dhegaysatay maxkamadu maqal iyo muuqaal, markaa anaga waan ka hor nimi waan diidnay mawqifka Dawladda Federaalka Soomaaliya waxa weeye in aan dacwadaas maalin dib loo dhigin, go'aankaas ayaanan u qornay maxkamada caalamiga ah ee aduunka laguna dhegaysto dacwada habka maqalka iyo muuqaalka ah ama video confrene oo ay maxkamadu hada gacanta ku hayso kana shaqaysay tijaabisayna"" Ra'isal wasaare ku xigeenka oo ay BBC-du weydiisay in uu faahfaahiyo cadaadiska dawladiisu sheegtay in ay Kenya saarayso ayaa ka gaabsaday in wuu wax cad farta ku fiiqo hase yeeshe ku gaabsadya jawaabtan oo uu yidhi  ""horta mar walba waa jirtay in meel ka baxsan maxkamada ama ha noqoto African Union ama IGAD ha noqoto in rabitaanka Kenya uu ahaa in meel ka baxsan lagu qaado ama lagu dhegaysto sifo diblomaasiya, anagu se waxaanu aaminsanahay in ay tahay arintaas in la soo af-jaro maxkamadda gacanta ku haysaana ay ka garnaqo"", Dhanka Kenya ilaa haatan wax war ah oo rasmi ahi kama soo bixin oo ku saabsan waraaqahan ay ku kala aragtida duwan yihiin Soomaaliye ee ay u direen labada dalba Maxkamadda Cadaaladda Aduunka, hase yeeshee waxa la filayaa in ay maxkamaddu go'aanka ay ka gaadho codsigaa Kenya shaacin doono todobaadka dambe."	https://www.bbc.com/somali/52687303
politics	Militariga Lubnaan oo raashiin iyo saanad looga yaboohayo caalamka	"Milatariga Lubnaan ayaa kaalmo weeydistay  quwadaha adduunka si looga caawiyo inay ka badbaadaan burburka dhaqaale ee dalkaasi, oo ciidamada baday gaajo iyo silic. Lacagta giniga Lubnaan ayaa boqolkiiba 90% hoos u dhacay sanadkii 2019kii arrintaas oo horseedday in mushaharaadka iyo dhaqaalaha ku baxaya milatariga ay meesha ka baxaan. Shir deeq-bixiyeyaasha isugu imanayaan oo  uu martigelisnayo Faransiiska ayaan lagu codsan doonin dhaqaale balse waxaa la doonaya in laga codsado dalalka deeqda bixiya inay milatariga siiyan cuno, shidaal, daawo iyo agabyada lagu dayactiro hubka iyo gaadiidka. Ciidanku waa mid ka mid ah hay'adaha dalkaasi ee fara ku tiriska ah ee loo arko inuu  yahay astaan Lubnaan mideysa islamarkaasina  oo xasiliya dal dadkiisu ay  aad u kala qaybsanyihiin. Waxaa uu  caan ku yahay dhex-dhexaadnimadiisa  waxaa uuna  taageero ballaadhan ka haysta  dhammaan 18-ka urur diimeed ee dalkaasi  la aqoonsan yahay, iyo sidoo kale kooxaha siyaasadeed. Quwadaha reer galbeedka ayaa sidoo kale u arka ciidanka inuu yahay awoodda keli ee celinaysa dhaqdhaqaaqa Shiicada Islaamiyiinta xagjirka ah ee ay taageerto Iran,  ee Xisbullah, kuwaas oo diiddan in hubka ay dhigaan. ""Milatariga Lubnaan waa tiirka keli ee sugayo amniga sidoo kalena illaalinaya in amniga dalka , marka waa in si degdeg ah loo taagero si ay howlgaladooda ay u fuliyan,"" waxaa sidaasi wariyasha u sheegay sarkal ka tirsan wasaarada gaashandhigga ee farasiika Faransiiska ayaa abaabulay shirkii deeq-bixiyeyaasha ee khamiistii ka dib markii taliyaha ciidamada Lubnaan Jeneraal Joseph Cawn uu bishii maarso shaaca ka qaaday ""inay askartiisa silicsanyihiin oo ay u gaajaysan yihiin sida dadka kale"". Waxaa uu si cad u dhaleceyay hoggaamiyaasha siyaasadda Lubnaan kuwaas oo ku guuldareystay inay dowlad wadaag soo dhisan kadib markii Ra'isal wasaarihii ku meel gaarka ahaa Xasan Dhiyaab uu iscasilay, taas oo ka dambeeysay markii qaraxii dekkeda Beirut uu dhacay bishii Agoosto ee sanadki hore. ''halkeen u socona? Maxaad damacsantihin inaad sameysan?'' ayuu isa su'aalay taliyaha. Khudbad uu talaadadi jeediyay ayaa Jeneraal Cawn uu ku yiri '' waxay danta nagu qasabtay inaan kaalmo weydiisano dalalka aan iskaashiga nahay , waxaana diyar u ahay in aan booqdo mesha dunida ugu dambeyso si milatariga uu cagahiisa ugu istaago.'' Wakaalada wararka ee AFP ayaa soo xigatay ilo wareedyo ka ag dhaw wasiirka difaaca ee Faransiiska kaas oo sheegay in Milatariga Lubnaan ay waxyaabo waxyaabaha daruuriga ah, sida caanaha, burka, daawoyinka , shidaal iyo adeegyada qalabka ee saanad milatari. Dowladda Maraykanka ayaa bishii aynu soo dhaafnay waxay sheegtay inay kordhin doonto dhaqaalaha taakulaynta Milatariga Lubnaan oo ay gaarsin doonto $120m. Bangiga Adduunka ayaa ka digay in Lubnaan ay wajahayso xaalad dhaqaale tii ugu xumeyd tan iyo qarnigii 19aad. In kabadan kala bar  bulshada dalkaasi Lubnaan ayaa la rumeysanayahy inay  ku nool yihiin wax ka hooseeya heerka saboolnimada ee waddankaas, arrintaas oo saameyn ku yeelatay noolasha shacabka iyo adeegyada aas'aasiga ah. Askariga aan darajo lahayn ee milatariga Lubnaan ayaa mushaarkiisa waxaa lagu qiyaasay 1.2m oo giniga Lubnaan ah bil walba taas oo u dhiganta $800 (£574) ee sarifka rasmiga ah ee caalamka balse suuqa madow ee dalkaasi ayaa markii lacagtaasi la fiiriyo waxay noqonaysa $80 doolar. Arrintan ayaa niyad jebisay askarta waxayna sababtay in tirada ciidanka ay hoos uga dhacdo wax ka badan 3000 kun iyadoo haatan tirada guud ay haatan tahay 80,874 oo askari."	https://www.bbc.com/somali/war-57563533
politics	Qoyska dalka Imaaraadka ka dhigay quwadda saxaraha	Muddo haatan laga joogo Kaliya 50 ayaa loo aqoonsaday inay yihiin koox amiirro qabiil ah oo ku nool saxaraha Jasiiradda Carabta, laakiin hadda ku dhawaad nus qarni ka dib, waxay Isu tagga Imaaraadka ka dhigeen dal leh suuq furan astaanna u ah dhismayaasha dunida ugu dhaadheer. Caasimadda Dubai ee isu tagga carabta oo 50 sano ka hor teendhooyin, cooshado iyo  dhimayaal gaagaaban ka koobneed hadda waxay leedahay dhismayaal caalamka oo dhan looga soo daawasho tago. Dhulka isu tagga Imaaraadka uu ku fadhiyo oo u badan dhul lama dagaan ah oo geela lagu raaci jiray timirtana laga goosan jiray maanta waxaa xaruumo ku leh jaamacadaha, warshadaha wax soo saarka dunida ugu waaweyn. Waxaana caasimadda Dubai ku yaalla Huteello casri ah oo tayadoodu sarreyso heerkooduna yahay 7 xiddig (7 star), iyo goobaha laga dukaameysto oo caalmaka ugu waaweyn. Waxaana intaa dheer Imaaraadka wuxuu ka mid yahay waddamo fara ku turis ah oo dayax gacmeed hawada sare u diray. Sacuudi Carabiya oo ku yaalla khaliijka xulafana la ah reer galbeedka ayaa ah boqortooyo awood badan oo ka mid ah quwadaha adduunka. Sheikh Khaliifa bin Zayes bin Sultan Al Nahyaan oo geeriyooday bishii May ee sanadkan ayaa ahaa maskaxadi ka dambeysay horumarka dhan walba leh ee ay ku tallaabsatay iisu tagga imaaraadka wax ka yar nus qarni. Tan iyo sanadkii 2004-tii ayuu Sheekh Khaliifa ahaa madaxweynaha Imaaraadka, waxaana madaxweynihii labaad ee soo mara waddankan carbeed. Amiir ama Hoggaamiyaha Abu Dubai ayaa loo arkaa inuu yahay qofka dunida ugu qanisan hormuudkana u ahaa inuu dalkiisa uu ka mid noqdo waddamada caalamka ee horumarka looga tusaala qaato. Sheikh Khaliifa bin Zayes bin Sultan Al Nahyaan 2014-kii markii uu faalug ku dhuftay ayuu ka fariistay shaqooyinka dowladda uu hayey inkasta oo isagu uu dalka madaxweyna ka sii ahaa sawirradiisana goob walba oo dalkaasi ka mid ah ay surnaayen. Waxaana Sheekh Khaliifa si weyn loogu ammaanaa dal yar oo weliba saldanado yaryar oo qabiillo ka kooban uu u mideeyey isla-markaana uu uga dhigay mid ka mid ah dalalka ugu muruqa weyn xagga dhaqaalaha. Sheekh Khaliifa waxa uu haystay mid ka mid ah bortooyooyinka ugu qanisan caalamka, dhaqaalaha qoyskiisuna waxa uu ahaa mid aad u baaxad wayn. Waxaa la aaminsan yahay in isagu shakhsi ahaan uu lahaa hanti badan oo magaciisa ku astaysan. Sanadkii 2008-dii, Majalladda ka faalloota arrimaha dhaqaalaha shakhsiyaadka ee Forbes ayaa hantidiisa gaarka ah ku sheegtay ilaa $19 bilyan oo doolar. Marka laga soo tago shakhsi ahaan, qoyska Al-Nahyan ee boqortooyada dhaxalka u leh ayaa la rumaysan yahay inay haystaan hanti dhan adduun lacageed oo gaaraya $150bn (£123bn). Dabayaaqadii 1960-kii Britain waxay biloowday iney ka huleesho waddamada khaliijka ee ay guumeysan jirtay. Ingiriisku wuxuu halkaasi tagay qarni ka hor xilli ay ciidamo ay qabaa'illada leeyihiin ay dhaceen tareen xamuul oo halkaa marayey. Wuxuu Ingiriiska khaliijka uu u soo diray ciidamo ilaaliya tareenka si aan markale loo dhicin wixii intaa ka dambeeyeyna Ingiriiska wuxuu iskusii balaladhiyey wadamada khaliijka oo dhan. Markii ay waddamada khaliijka bilaabeen iney saliid la soo baxaanna Ingiriisku wuxuu go'aansaday inuu ka baxa dalkaasi maadaamaa uu arkay iney khatar uga iman karto. Kaddibna qabaa'illadi dagayey dhul kala qoqoban oo lix imaaradood ka kooban oo kala ah ((Dubai, Abu Dhabi, Sharjah, Ajman, Um-Al-Quwain iyo Fujairah) waxay isugu yimaaddeens shir ay ku midoobayaan. Bishii December 1971-kii lixdii Imaaradood wey midoobeen oo waxay dhisteen dal madax bannaan oo loo bixiyey Isu tagga imaaraadka carabta. Bilooyin kaddibna waxaa ku soo biirtay Imaarada Ras Al Khaimah sidaa ayaana lagu dajiyey khariidadda UAE. Madaxweynihi ugu horreeyey ee iisu tagga imaaraadkana waxaa loo doortay Amiirka Abu Dubai Zayed bin Sultaan Al-Nahyan. Kaddib saliid ayey soo saarteen waxaana dalkaasi u billaabatay qaninimo sababtay iney muwaaddiniinta dalkaasi ku noolaa oo dhan ay lacageystaan. Waddamada Khaliijka sida Sacuudi Carabiya, Cumaman, Qadar, Baxrain iyo Kuweyt iyaguna waxay mareen waddo taa la mid ah. Isu tagga Imaaraadka Carabta maanta wuxuu ka mid yahay quwadaha dhaqaalaha ee dunida ka muuqda siyaasadda bariga dhexe iyo dunida muslinkana sameyn ku leh. Dhaqaalaha ugu badan ee dalka Iisu Tagga Imaaraadka wuxuu ku dhisan yahay Saliidda halka ganacsiga iyo dalxiiskana ay ku jiraan kaalamaha labaad iyo seddexaad. Imaaaraadka Carabta horumarka dhaqaala iyo suuqa furan ee ganacsiga oo lagu ammaano marka laga soo noqdo waxaa lagu dhaliilaa arrimo la xidhiidha xuquuqda aadanaha. Waxaana dalkaasi lagu tilmaamaa inuu xuquuqda muwaaddiniinta uu dhowrin ahmiyadna ay siinin. Xorriyadda saxaafadda ayaa ah mid xaddidan. Ciddi nidaamka dowladda Imaaraadka dhaliisho waxay la kulmeysaa xarig iyo dil. Warbixin ay Amnesty International soo saartay 2012-ka waxay ku sheegtay Imaaraadka iney ka dhacen xarig wadareed, macabiista oo xadgudub baahsan loo geysto iyo xorriyadda saxaafada oo aad u liidato.	https://www.bbc.com/somali/war-61774415
politics	Kenya : Ciidankeena Alshabaab kama aysan dhuuman ee waa iska dhiciyeen	"Kadib warbixin kusoo baxday wargayska New York Times oo lagu soo xigtay saraakiil Maraykan ah oo sheegay in ciidamada Kenya ay cawska ku dhuunteen markii dagaalamayaasha Alshabaab ay weerar ku qaadeen saldhigga Manda Bay ee gobolka xeebta, ayay ciidamada Kenya ka jawaabeen arrinkaas. Afhayeenka milateriga Kenya, Paul Njuguna oo ka hadlay warbixinta uu qoray wargeyska ayaa beeniyay in ciidanka Kenya ay gabaad ka dhigteen cawska. ""Waa wax lala yaabo halka ay warbixinta wargeyska ka timid iyo sababta loogu soo aadiyay xilligan oo aynu sugeyno gabagabada baritaanka ku aadan weerarka, xaqiiqda waxaan ka hadli karnaa marka lasoo dhameystiro warbixinta iyo sida ay wax u dhaceen"", ayuu yiri afhayeenka ciidanka Kenya oo la hadlay wargeyska the Daily Nation ee kasoo baxa Nairobi. Wargeyska the New York Times ee kasoo baxa dalka Mareykanka oo soo xiganaya saraakiil milateri oo Mareykan ah ayaa wax ka qoray weerarkii toddobaadyo kahor ururka Al Shabaab ay ku qaadeen saldhig ay ciidamada Mareykanka ku leeyihiin deegaanka Manda Bay ee gobolka xeebta ee dalka Kenya. New York times ayaa kusoo warramay in saraakiisha ciidamada Mareykanka ay aad uga niyad jabeen ciidanka Kenya, kadib weerarkii Manda Bay. Wargeyska oo aan sheegin magacyada saraakiisha uu soo xigtay ayaa sheegay in markii ay Al Shabaab soo weerareen saldhigga ay ciidanka Mareykanka ee sida gaarka ah u tababaran muddo ku qaadatay in ay ka jawaabaan weerarka, maadaama ciidanka Kenya ee loogu talagalay in ay ilaaliyaan saldhigga ay ku dhuunteen cawska markii uu weerarka bilawday. Askarta Mareykanka iyo shaqaalihii kale ee ku sugnaa saldhigga oo xilliga uu weerarka dhacayay la sheegay in aysan ku baraarugsaneyn ayaa markii la weerarary saldhigga, wuxuu wargeyska sheegay in ay ku dhuunteen teendho xerada ku dhisneyd, waxaana ciidanka Mareykanka ay ku qaadatay saacado, si loo samata bixiyo dadka dhaawacmay, kuwaas oo markii dambe la geeyay saldhigga ciidanka Mareykanka ee dalka Jabuuti. ""Weerarka wuxuu tusinaya in habacsanaan dhanka ammaanka oo aad u daran ay jirto marka la eego saldhigga halka uu ku yaala oo ah xuduudda Soomaaliya,"" ayuu yiri Murithi Mutiga, oo katirsan hey'adda xasaradaha caalamka ee ICG. Ciidanka Mareykanka ayu wargeyska sheegay in ay aad isugu haleynayeen ciidanka Kenya ee ilaalada ka ahaa xarunta, kuwaas oo uu sheegay in loo igmaday in ay ilaaliyaan saldhigga, maadaama ciidmaada Mareykanka ay halkaas ku yar yihiin. ""Ciidanka Kenya uma diyaarsana oo uma tababarno sida kuwa Mareykanka, wayna sahlan tahay in Al Shababa ay gudaha u galaan saldhigga marka uu weerar dhaco,"" ayuu yiri Michael Waltz oo horay uga soo mid noqday ciidanka Mareykanka ee Afrika jooga. Wargeyska ayaa sidoo kale soo wariyay in saraakiisha Mareykanka ay aad ula yaabeen ciidanka Kenya kadib markii ay shaaciyeen inay gacanta ku dhigeen 6 kamid ah raggii weerarka soo qaaday, kuwaas oo markii dambe la ogaaday in ay ahaayeen dad goobjoogayaal kadibna lasii daayay. Al Shababa ayaa weerarkaas ku burburiyay qalab milateri oo ay lahaayeen ciidanka Mareykanka iyo goob ay ciidanka ku keydsanayeen shidaalka, waxaana weerarkaas Mareykanka kasoo gaaray khasaaro malaayiin doolar ah. Warbixin ay soo saartay Wasaarada Difaaca Mareykanka ayaa lagu sheegay in weerarka lala beegsaday xarunta milatari ay ku dhinteen hal askari iyo laba qandaraasleyaal ah, waxaa sidoo kale ku dhaawacmay laba qof oo reer Mareykan ah. Saldhigga ciidamada badda ee Mareykanka ee Manda Bay ayaa waxaa ku sugan ciidan dhan 200 oo askari, kuwaaas oo isugu jira duuliyeyaal, askar milateri iyo  shaqaale katirsan Wasaaradda Gaashaandhigga ee Mareykanka, waxaan halkaas ay tababar ku siiyaan ciidamada Kenya. Guddi isku dhaf ah ayaa loo saaray in ay kasoo warbixiyaan weerarka, kadib markii safiirka Mareykanka ee Kenya, Kyle McCarter iyo taliyaha ciidamada badda ee Kenya Jeneraal Levi Mghalu ay booqdeen saldhigga weerarka kadib."	https://www.bbc.com/somali/51217915
politics	Itoobiya oo laga xusay guushi Karamardha ee 1977-kii	"Dagaalki 1977-kii dhex maray Itoobiya uu ujeedkiisu ahaa in lagu xureeya Gobollada Soomaali galbeed ee Itoobiya hoos tago oo hadda loo yaqanno deegaanka Soomaalida waxaa ka soo wareegtay 42 sano. Dalka Itoobiyana maalinti shalay waxaa si weyn looga xusay guusha Karamardha oo ay sheegeen iney ahayd halki ciidanki Soomaaliya lagu jabiyey 1977-kii ciidamada Itoobiyana ay guul ku gaareen. Xuska Karamardha oo 27-ki sano ee la soo dhaafay ama xilligi ay jirtay dowladdi ay hoggaanka u hayeen TPLF aan la xusin,  waxaa hadda xuskeeda dib loo billaabay sanadkan oo uu dalka Itoobiya Ra'isal wasaare ka yahay Dr Abiy Axmed. Ra'isal wasaaraha dalka Itoobiya oo farriin hambalya ah shacabka Itoobiya u dirayna wuxuu yiri: ""Dagaalkii 1977-ka dhacay wuxuu ku soo beegmay xilli ay Itoobiya la daalaa dhaceysay kacaanka cusub ee dalkaasi ka dhashay, dalka gudahiisana ay ka jireen dagaallo sokeeye, dalalka shisheeye ee Itoobiya soo weeraray si la mid ah ayuu Siyaad Barrana u sameeyey khalad la mid ah"" ayuu yiri. ""Dowladdi Mangiste ee xilligaasi jirtay oo shacabka Itoobiya ugu baaqday iney dalkooda difaacdaan ayaa mudda gaaban guul ku soo hoyey oo cadawgi dala Itoobiya soo weeraray ka guuleystay"" ayuu yiri. ""Waxaanna hambalyo, sharaf iyo maamusba halkan uga soo jeedinayaa ciidmadii Cuba iyo Yemen ee Itoobiya iyaga oo ka garab dagaalamaya naftooda qaaliga ah u huray difaaca Itoobiya. Geesiyadi Itoobiya oo naftooda u horay difaaca dalkoodana sida oo kale."" ayuu yiri  Ra'isal wasaaraha Itoobiya Dr Abiy Axmed oo hambalyo guusha Karamardha ku saabsan u diray shacabka dalkaasi Itoobiya. Xilliga uu billaabmayey dagaalki 1977-ki ay wadagaleen Soomaaliya iyo Itoobiya waxay ciidamada Somalia ku hubeysnaayeen oo taageerayey Midowgii Sofiyeet. Madaxweynaha Jamhuuriyadda Soomaaliya ee xilligaasina wuxuu ahaa Jeneraal Maxamed Siyaad Barre. Itoobiyana waxay saaxib la ahayd oo ay taageero ka heleysay dalka Mareykanka. Xilligaasina wuxuu ahaa xilli uu dagaalki qaboobaa ee u dhaxeeyey Mareykanka iyo Midowgi Soofiyeet uu soo gaaray bariga Afrika. Jeneraal Maxamed Siyaad Barre wuxuu Afgambi uu talada dalka Soomaaliya ku qabsaday 1969-kii, bishii Octobar 21-keedii, 5 maalin kadib markii la dilay madaxweynihii sida Dimoqoraadiga ah lagu soo doortay ee Cabdirashiid Cali Sharmaarke. Dowladda Soomaaliya uu Siyaad Barre madaxweynaha u ahaa markay sal dhigatay waxay ahmiyaddeeda ugu horreyso ay ka dhigtay iney dhulki Soomaalida ee aan ka midka ahayn Jamhuuriyadda Soomaaliya ay raadiso waxayna tillaabbadi ugu horreysay u qaadday xureynta Soomaali Galbeed oo hadda loo yaqaanno deegaanka Soomaalida ee Itoobiya hoos tago. Kaddibna, Jabahadda Xureynta Somali Galbeed ayaa dagaallo xooggan ku soo qaaday ciidamada Itoobiya ee ku sugnaa Somali Galbeed, iyaga oo gacan buuxda ka helayey ciidamada dowladdi Soomaaliya uu madaxweynaha ka ahaa Maxamed Siyaad Barre. Itoobiyana xilligaasi waxay ahayd xilli ay ka soo baxday maamul boqortooyo oo qarniyo soo socday calaaqaad iyo xiriir siyaasadeed oo ad u dhawna waxay la yeelatay Midowga Soofiyeet, Halka uu Mareykankana uu saaxibtinimada iyo taageeradiisiba uu u wareejiyey dhinaca Soomaaliya. Labada dalna waxay guda galeen dagaal xooggan oo aan waxba la isula harin. Dowladdi siyaad barrana waxay dalka Cuba ku eedeysay iney ka garab dagaallamayaan ciidamada Itoobiya. Si ay arrintan u xaqiijiyan oo ay indhaha caalamka u tusaanna waxay ciidamada Soomaaliya billaaben iney noolasha ku soo qabtaan askarta Kuubaanka. Askarti Cuba ee ay Soomaaliya qabatay kaddibna ay warbaahinta soo horfadhiisisay waxaa ka mid ahaa Carlos Orlando, isaga oo maxbuus ahna wauxuu warbaahinta caalamka uu u sheegay sida ay ciidamada Cuba garab u siinayaan Itoobiya iyo calaaaqaadka labada dal ka dhaxeeya. Ciidamada Soomaaliya iyo Jabahddi Xureynta Soomaali galbeed oo wada socda waxay soo gaareen Jigjiga iyaga oo dagaalka aad ugu jabiyey ciidamada Itoobiya guula badanna ka soo hoyey. Kaddibna waxay ciidamada u ruqaansadeen dhinaca Harar waa markaa marka uu Itoobiya waaga ku bararyey oo ay ciidanka ugu badnaa howl gelisay, waxayna Itoobiya magaalada Harar ay ku diyaarisay ciidama ay tiradoodu gaareysay 40,000. Ciidamada Soomaaliyana iska caabbin xooggan ayey la kulmeen labada dhinacna waxaa kaga dhintay askar aad u badan. Dagaallada ugu qaraarna wuxuu ka dhacay buurta Kaaramardha oo galbeedka kaga beegan magaalada Jigiga. Dagaalki 1977-kii markuu dhammaaday oo ay ciidamada Soomaaliya dib ugu noqdeen halki ay ka yimaaddeen Itoobiyana waxay dib u qabsatay deegaanka Soomaalida iyada oo ciidamada dalka Itoobiya xilligaasi tacaddiyo badan ay u geysteen shacabka deegaanka Soomaalida. Inta ay jirtay dowladdi uu hoggaaminayey Mangistu Hayle-Maryam ee Soomaaliya dagaalka la gashay waxay sanad walba xusi jirtay guusha dagaalki Karmardha oo ay ku sheegaan ""Jabkii ciidamada Soomaaliya iyo Guushii ay Cidamada Itoobiya dagaalki 1977-di ka gaareen."" Waxaana magaalada Addis Ababa uu Mangiste uu ka dhisay taalla uu ugu tala galay in guusha Karamardha iyo askarti Cuba ee dagaalkaasi ku dhimatay mar walba lagu xusuusto. Dagaalkii 1977-kii ee dhex maray Itoobiya iyo Soomaaliya waxaa Itoobiya la soo saftay dalalka Cuba, Kuuyiyada Waqooyi, Yemen, Bariga Jarmalka iyo waddama kale halka uu dalka Cuba oo keli ah uu dagaalka ka howl geliyey 16,000 oo askari."	https://www.bbc.com/somali/war-51762413
politics	Warqad Afrika ka timid: 'Waxaan ka quustay inaan raaco tareenka Itoobiya'	"Warqadaha taxaha ah ee inaga soo gaaraya weriyayaasha Afrika, ayuu Ismaaciil Einashe waxa uu wax ka qoray iskudaygiisa dhicisoobay ee uu ku doonayay inuu ku raaco tareenka Itoobiya, walow tareenkan uu yahay mid caan ah oo cusub oo uu Shiinuhu dhisay. Caasimadda Itoobiya ee Addis Ababa, waa ay adag tahay inaad ku arki wayso taboolooyinka waa weyn ee xayeysiinta ah ee ku dhinac dheggan waddooyinka iyo isgoysyada ee ay ku qoran yihiin ""tareen cusub, nolol cusub"". Calaamadaha ayaa muujinaya khadka tareenka Shiinuhu uu ku dhisay $4.5 bilyan oo doolar kaas oo isku xiraya magaalooyinka Addis Ababa iyo Jabuuti, kuna xiraya dalkan aan badda lahayn ee Itoobiya ee ay dadkiisu yihiin 100 milyan ee qof dalka yar ee Jabuuti ee ku yaal Badda Cas. Khadkan tareenka oo dhirirkiisu uu dhan yahay 750km ayaa waxa uu shaqo bilaabay bishii Janaayo 2018, waana midkii ugu horreeyay ee koronto ku shaqeynaya ee Afrika ee xadad dalal isaga gudba. Dalka Itoobiya tareenkan mashruuc kaliya uma ahan ee waxa uu uga dhigan yahay jowharad dahab ah oo astaan u ah himilooyinkeeda horumarka ee salka ku haya dhaqaalaha ugu koboca badan qaaradda Afrika, taas oo uu ujeedku yahay in dalkaas uu ku galo dabaqadda dhexe wixii loo gaaro bartamaha 2020-yada. Hasayeeshee tan iyo markii la furay khadkan tareenka casriga ah ayaa waxaa soo foodsaaray culeys dhinaca dhaqaalaha iyo howlgalkaba. Bishii Janaayo waxaa muddo la hakiyay adeegyada tareenka walaac laga qabo ammaanka gobolka Afar-ta, kaddib dibadbaxyo loogaga soo horjeedo dowladda iyo iskudhacyo u dhaxeeyay qowmiyadaha Soomaalida iyo Afar-ta. Joogsiga howlaha tareenka ayaa sanadkii hore waxaa sababay markii tareenku uu ku dhacay geel, taas oo horseedday in xooladhaqatadu dowladda ka dalbadaan in la siiyo magdhaw xoolaha qiimaha badan ee laga laayay. Sidaas oo ay tahay tan iyo markii aan maqlay in khadkan tareenka casriga ah laga furay gudaha dalka Itoobiya waxaan aad u rabay inaan raaco, tareenkan oo dhaqaaqo maalinkasta 0800 subaxnimo waqtiga maxalliga ah. Waxaan qorsheeyay inaan tareenka ka raaco Addis Ababa oo aan ku tago magaalada Dire Dawa oo ah magaalo kale oo ku taal Itoobiya oo aanan arag 25-kii sanadood ee la soo dhaafay. Hasayeeshee farxadeydii waxa ay durbadiiba isu badeshay niyadjab markii aan xaqiiqsaday sida ay u adag tahay in tigidh la iibsado - dalkan dariska ah ee Kenya waxaad booqanaysaa barta internetka ee khadka tareenka, halkaas ayaadna tigidhkaaga ka iibsanaysaa lacagtana mobile-ka ayaad ku dhiibaysaa, adeegga mPesa la yiraahdo, balse Itoobiya arrimuhu waa ay yara adag yihiin. Waxaan booqday barta internetka ee khadka tareenka ee Itoobiya waxaan ka helay oo kaliya dhowr xafiis oo tigidhada lagu jaro, xafiisyadaas oo ku yaal xarumaha tareenka qadiimiga ee uu Faransiiska Addis Ababa ka dhisay ee dhaca bartamaha magaalada. Waan wacay oon wacay, balse cid iga qabatay taleefanka ma aanay jirin. Markii dambe waxaan ku qasbanaaday inaan toos u tago dhismaha qadiimiga ah ee tareenka. Markii aan halkaas gaaray, sikasta oo uu xaal ahaadaba, inaan helo xafiiska tigidhada ayaa sidoo kale igu adkaatay. Waardiyuhu wuxuu u muuqday inuu la yaabay waxa aan waydiinaayo. Markii aan xafiiska ka helay dabaqa koobaad, haweeney dhinac fadhisa miis alwaax ka samaysan ayaa iyana waxa ay u muuqatay mid la yaaban codsigayga ah inaan helo tigidh aan ku laabto. Waxa ay ii sheegtay inaan sugo maamulaheeda. Isagiina waxa uu yiri ma aynu gadno tigidhada lagu laabto, ee haddii aad doonaysid tigidhada baska waad iibsan kartaa. Haddii aan tareenka doonayo ayaan waydiiyay, waxa uu igu yiri waxaad aaddaa xarunta cusub ee uu Shiinuhu dhisay ee ku taal afaafka hore ee magaalada Addis Ababa halkaasna tigidhkayga ka iibso. Maareeyaha ayaa waxa uu ii xaqiijiyay in tareenka casriga ah uu shaqeynayo, hasayeeshee waxa uu igula taliyay inaan arooryo hore tago - wixii loo gaaro 06:30. Waxaan dareemay waxoogaa nafis ah, ilaa aan dhibaatadii xigtay kala kulmay - taas oo aheyd sidii aan ku heli lahaa goobta uu ku yaal tareenkan cusub. Howl fudud ma aanay ahayn, waa midda koobaadee xarunta weli khariidadeeda lama gelin Google Mapska, dadka deegaankana waxba kalamaba socdaan waxa aan waydiinaayay. Inta aan ogohay qof ka shaqeeya hoteel ayaa waxa uu iisoo helay darawal taksi, kaas oo ii sheegay in 90-daqiiqadood loo sii soconaayo xarunta tareenka - $18-na uu iga qaadaayo, kaas oo sida tareenka oo kale qaali u ah. Waxaannu baxnay xilli mugdi ah oo qabow oo dhado ay dhacayso waa aroor Talaada ah abaare 05:00. Waxaannu ka gudubnay degmada Bole ee Addis Ababa, halkaas oo aan ku noolaan jiray - haatanse wax badan ayey goobtu isbadeshay: waxaa aad looga dhisay hoteello cusub iyo goobo loo dukaamaysi tago oo waa weyn. Wadadii laamiga aheyd ayaan ugu dambayntii ka baxnay oo waxaannu dhowr kiilo mitir ku soconnay waddo raf ah oo boor badan ka hor inta uusan inoo soo muuqan dhismaha weyn ee xarunta tareenka ee Furi-Labu. Dhismaha oo u muuqdo mid si toos ah looga soo raray waddanka Shiinaha oo Itoobiya mar qura la keenay, ayaanay cidina joogin - oo waxaa jooga oo kaliya askari ilaalinaya, iyo dhowr howlwadeen oo Shiinees ah oo xarunta dhex wareegaya. Waxa ay u muuqataa goob laga guuray. Waxaan ku lugeeyay jaranjarooyinka waa weyn, waxaanan la hadlay askarigii kaas oo ii sheegay in xarunta ay xiran tahay ugu ""laba todobaad"" maadaama ay cilad ka jirto meel u dhaw magaalada Dire Dawa. Wax tareen ah oo subaxaas baxayay ma uusan jirin. Waxaan dib ugu laabtay hoteelka - haddana dhulkii roob badan baa ka da'ay oo dhiiqo ayaanan lala socon karin - marka waxaan ku qasbanaaday inaan diyaarad raaco. Hasayeeshee internetka ayaa aad u liitay - oo maalmahaasi waxa ay aheyd arrin iska caadi ah gudaha Itoobiya - marka waxaan qaatay taleefanka oo duulimaadkii ayaan qabsaday. Waqtigii aan tareenka ku tegi lahaa maalintaas xarunta cusub ee magaalada Dire Dawa abaare 15.50 ayaa waxaan ku sugnaa dhismaha diyaaradaha laga raaco ee garoonka diyaaradaha ee Addis Ababa oo waxaan sugayay in diyaaradda ay soo istaagto oo ganjeelka naloo furo."	https://www.bbc.com/somali/war-49623513
politics	Qalalaasaha Gobolka Tigrayga: Ma ku guuleysan karaa Abiy Axmed adeegsiga awood Militari?	"Dowladda Itoobiya ayaa sheegtay in caasimadda deegaanka Amxaarada ee Bahir daar iyo magaalada Gonder ee aan ka fogeyn xalay gantaallo lagu weeraray. Xafiiska ka warbixiya xaaladda degdegga ah ee lagu soo rogay deegaanka Tigraay oo hoos taga xafiiska ra'isal wasaaraha wuxuu sheegay gantaalladu iney waxyeello aan badneyn u geysteen gegida diyaaradaha ee ku yaalla labadaasi magaalo. Maamulka Abiy wuxuu xisbiga TPLF ee ka taliya gobolka Tigrayga ku eedeeyay in uu wado weerar ka dhan ah militariga dowladda. Ra'iisul Wasaare Abiy oo sannadkii la soo dhaafay ku guuleystay abaalmarinta nabadda aduunka ee Nobel peace prize-ka, ayaa hadda amaray howlgallo looga jawaabayo weerarkii dhimashada badnaa ee lagu qaaday ciidamada federaalka Itoobiya ee ka dhacay gobalka Tigrayga. Qaar ka mid ah dadka falanqeeya arrimaha dalka Itoobiya ayaa aaminsan in dhowr waji ay leedahay suurtagalnimada ah in ra'iisul wasaare Abiy uu guul ka gaaro xaaladda gobalka iyo howlgallada uu amray ee looga jawaabo weerardii dhawaan lagu laayay ciidamo ka tirsan kuwa federaalka Itoobiya. Xirsi Cabdullqaadir Maxamed oo ka faallooda arrimaha Itoobiya ayaa BBC-da u sheegay in qalalaasaha gobalka Tigrayga aanu aheyn mid si degdeg ah guul looga gaari karo. ""Dagaalkaan ma ahan mid degdeg guul looga gaari karo, sababta keliya ee guul degdeg ah looga gaari karo waa haddii kacdoon shacab ah aanu ka dhex jirin Oromada dhexdeeda ama shucuubta kale ee qoomiyada isku leyneysa shacabka Tigrayga aanu la socon maamulkiisa, waxaana laga yaabaa in uu gaaro guul aan la ogeyn xiligey ku dhamaaneyso"", ayuu yiri Xirsi Cabdullqaadir Maxamed. Waxaa la saadaalinaya in shacabka gobalka Tigrayga ay raacsanyihiin maamulkooda, ayna la safanyihiin Xisbiga TPLF. Isku xirnaanka shacabka iyo dowladda TPLF ee gobolka Tigrayga ""waxay kala dhantaali kartaa qorshaha"" Abiy ee ah in tallaabooyin awood militari ah loo adgeesado gobalka, waxayna soo dedejin kartaa dagaal ciribtiisu noqon karto fashil ku yimaada arrimihii nabad-doonnimada Ra'iisul Wasaare Abiy ee sababtay in uu guddoomo abaalmarinta nabdda ee caalamiga ah. ""Waxey u badantahay in shacabka Tigrayga ay la socdaan xisbiga TPLF iyo maamulkooda, dagaalkaasna wuu daba dheeraan doono taasina waxay horseedi doontaa dagaal sokeeyna in uu ka dhaco,"" ayuu Xirsi oo BBC Somali la hadlay. Khalalaasahaan ka taagan gobalka Tigrayga ee dalka Itoobiya oo muddooyinkaanba taagna, ayaa si aad ah u soo ifbaxay markii maamulku gobalkaas uu qabsaday doorasho xilli uu jiray go'aan horey uga soo baxay dowladda dhexe oo ku aadanaa in sannadkan aan dalka doorasha ka qabsoomi karin, sababo la xiriira fayraska faafa ee karona. Dowladda dhexe ayaa ku eedeeysay xisbiga TPLF ee ka taliyo gobolka Tigrayga in uu wado tallaabooyinka ka dhan ah ciidamada militariga ee fariisimaha ku leh gobalkaas. Khudbad uu teleefishinka ka jeediyay Abiy, wuxuu ku sheegay in lagu guuleystay howlgalka militari ee lagu qaaday gobolka Tigrayga, isla markaana uu sii socon doono howlgalkaas. Warka uu soo saaray Rai'sul wasaare Abiy Axmed wuxuu sheegay: ""in khadka cas laga tallaabay, islamarkana si dadka iyo dalka loo badbaadiyo uu khiyaarka ugu dambeeyo noqday in awood loo adeeegsado TPLF"". Inkastoo oo muddaba la saadaalinayay in dowladdu aaney adeegsan doonin awood militari haddana maalmihii la soo dhaafay wararka ay labada dhinac isku marinayeen hawada ayaa laga dheehan karay in dagaal dhici karo, iyadoo ugu dambeyn la sheegayo in xoogaga TPLF ay bilaabeen dagaalka oo ay weeraren xarun ciidan oo ku taalla gobalkaas. Xisbiga TPLF wuxuu ahaa midkii ugu awoodda badnaa Itoo biya ilaa sannadkii 2018-kii, markaas oo Abiy uu la wareegay xafiiska ka dib mudaharaadyadii wadanka oo dhan ka dhacay oo qowmiyada Oromada ay hormuudka ka ahayd. Waxaa muuqatay in tan iyo waagaas awoodii xisbiga ay yaraatay. Xisbigan TPLF oo ahaa jabhaddii uu hoggaaminayay Meles Zanawi ayaa hoggaanka dalkaas Itoobiya qabatay sannadkii 1991-dii. Markii Meles uu dhintay, sannadkii 2012-kii, waxaa billaabatay in awoodda TPLF ay sii yaraato. Dalalka illaa iyo hadda ku baaqay dejinta xiisadda? Arbacadii, xilli ay socotay codeynta doorashada Mareykanka, Xoghayaha Arimaha dibada ee Mareykanka, Mike Pompeo, ayaa soo saaray bayaan uu ku baaqayo in la joojiyo qalalaasaha. ""Waxaan ka xunnahay dhimashada naxdinta leh ee dadka, waxaanna ku boorineynaa in si degdeg ah wax looga qabto soo celinta nabadda iyo in xiisadda la dejiyo - Ilaalinta nabadgelyada rayidka iyo amniga waa muhiim,"" ayuu ku yiri hadal uu soo saaray. Dowladda Ingiriiska ayaa iyaduna ku baaqday in la joojiyo xiisadda iyo in la ilaaliyo amniga dadka rayadka ah. Guddiga fulinta ee deegaanka ismaamulka Tigreega ee dalka Itoobiya ayaa bishii September sheegay in go'aan kasta oo golaha Federeeshiinka ka soo baxa oo lagu joojinayo doorasha ka dhacda deegaankaasi uu ula mid yahay dagaal la iclaamiyey oo lagu soo qaadayo deegaanka Tigreega. ""Shacabka Tigreega waxay xaq u leeyihiin iney doortaan ciddii hoggaamin lahayd, halka la rabay in lagu dhiirrigeliyo in la carqaladeeyo doorashadooda waa mid lid ku ah geeddi socodka dimuqraadiyadda"" ayaa war-murtiyeedka lagu yiri. Hase yeeshee golaha ayaa go'aamiyay in dowladda ay maamulka sii heyso muddo aan la cayimin, iyagoo amar ku bixiyay in doorashada dib loo dhigo sababo la xiriira fayraska corona. Arrintaas ayaa horseedday xiisad weyn oo ka dhex billaabatay xukuumadda uu hoggaamiyo Dr Abiy Axmed iyo siyaasiyiinta gobolka Tigray. Gobolka Tirgay ayaa looga dhawaaqay in doorashadiisa aan dib looga dhigi doonin waqtigii sharciga ahaa, taasoo horseedday ismariwaa baaxad leh. Waxay siyaasiyiinta gobolkaas sheegeen in Golaha Federeeshiinka ee degaanka Tigreega uu si ka duwan deegaannada kale uu u qabsanayo doorashadiisa. Maamulka Tigreega ayaa ka dhagafureystay digniinaha iyo farriimaha uga imanayay Aqalka Sare, Guddiga doorashooyinka qaranka iyo dowladda dhexe ee dalkaasi Itoobiya intaba. Doorahsda guud ee Itoobiya ka dhici lahayd bisha September 2020, ayaa dib loo dhigay sababa la xiriira cudurka safmarka ee Coronavirus, iyada oo labada aqal ee dalkaasi ay cod buuxa ku ansixiyeen in doorashada dib loo dhigo 9 bilood ilaa sanad. Xiisadda taaga waxay sare u qaadday cabsida laga qabo in xisbiga Tigray-ga ee TPLF uu tallaabo u qaadi karo sameynta maamul u gaar ah oo ka madax bannaan federaalka Itoobiya. Siyaasiyiinta TPLF waxay mar walba ku celceliyaan inay diyaar u yihiin sidii uu gobolkaas - oo xad la wadaaga Eretariya - uu uga sii mid ahaan lahaa Itoobiya. Laakiin waxay hoosta ka xariiqeen in ay difaacan doonaan waxa ay ugu yeereen ""ismaamulka iyaga u gaarka ah"". Waxay Dr Abiy Axmed ku eedeeyeen inuu isku dayayo sidii uu ""ku sameysan lahaa dowlad sal adag"". ""Waligeen ma taageeri doonno qof walba oo ujeeddadiisu tahay inuu kala dhantaalo xaqa aan dadaalka dheer usoo galnay ee ah inaan ""ismaamulno"" iyo inaan ""go'aan gaar noo ah lahaanno,"" ayuu yidhi hoggaamiyaha gobolkaas, Debretsion Gebremichael, oo hadlay bishii August."	https://www.bbc.com/somali/war-54826844
politics	Trump oo digniin looga soo jeediyey hees uu si aan sharci ahayn u adeegsaday	"Kooxda muusikada ee Rolling Stone ayaa Madaxweyne Trump uga digay iney sharciga horgeeynayaan haddii uu heesahooda si aan sharci ahayn ugu isticmaalo ololihiisa doorashada. Waxayna kooxdu sheegtay heesaheeda iney cidna si sharci darra ah u isticmaali Karin iyada oo aan oggolaansho laga heysan kooxda. Warmurtiyeed ay soo saareen Garyaqaannada u dooda kooxda fanka ee 'Rolling Stone' waxay sheegeen iney ku howlan yihiin sidi ay xuquuqda sharciga ee ay kooxdu leedahay u meel marin lahaayeen. Hay'adaha ay quseeysana ay ku wargelinayaan heesahooda si aan sharci ahayn in loo adeegsado. Madaxweyne Trump ayaa ololahiisa toddobaadki hore ee ka dhacay Tulsa, ee gobolka Oklahoma u adeegsaday heesta ay kooxdu leedahay ee 'You can't Always Get What You Want'. Isla heestan ayaa Trump ololahiisa doorashada u adeegsaday 2016-kii xilli ay socotay doorashada madaxweynaha ee dalka Mareykanka. ""Rolling stone ma aqbaleyso Donald Trump waxa uu wado,"" ayey kooxdu barteeda Twitter-ka ku soo qortay 2016-kii. Warmurtiyeed ay kooxdu Sabtidi shalay ahayd soo saartay ay ku sheegtay, koox mataleyso kooxda fanka iney iisu diyarinayaan sidi ay u qaadi lahaayeen ""tallaabbooyin dheeraad ah"" oo Mr Trump looga hor istaagayo ololahiisa doorashada mustaqbalka inuu u adeegsado dhammaan heesaha kooxda Rolling Stone ay leedahay isaga oo iska indho tiray ""ishortaaggi iyo joojinti horay loo sameyey"". Hay'adda u xilsaaran dhowridda xuquuqda hal abuurka ee BMI waxay madaxweyne Trump ay ku wargelisay iyaga oo ku hadlaya magaca kooxda Rolling Stone inuu heesahooda fasax la'aan uu adeegsan Karin. Haddii ay kooxda oo aan fasax laga haysan heesahooda la isticmaalana waxay keeneysaa in arrinta loo gudbiyo shariga si tallaabbo sharci ah loo qaado. Bishii April, heesaa kooxda ka tirsan oo ay da'diidu tahay 76 jirka Sir Mick Jagger wuxuu soo saaray heestiisi ugu horreysay muddo siddeed sana ah. Horraanti bishan, qoyska fannaanki geeriyooday ee kooxda ka tirsan Tom Petty waxay qoreen warqad ay ku hor istaagayaan Trump Ololahiisa inuu heesahooda uu si aan sharci ahayn uu u adeegsado gaar ahaanna ololahiisi ugu dambeeyey eek a dhacay Tulsa. Waxayna farriintooda soo dhigeen boggooda Twitter-ka, waxay sheegeen fannaanka geeriyooday inuusan marnaba raalli ka ahayn ""in heestisa loo adeegsado olole neceyb uu ka madhneyn"". Petty wuxuu geeriyooday 2017-kii isaga oo ay geeridiisu sababtay dawo xad dhaaf ah oo uu qaatay, iyada oo ay xilligaas da'diisa ahayd 66 jir. Ololaha doorashada Mr Trump uu ku doonayo in marlabaad la soo doorto ayaa bilo soconaya isaga loollan adag uu dhex marayo musharraxa xisbiga dimuqraadoga Koe Biden doorashada bisha November dhaceyso."	https://www.bbc.com/somali/war-53209550
politics	Caleema saarka Biden: Sidee ayuu Aqalka Cad ugu diyaar garoobaa madaxweynaha cusub?	"Wixii ugu dambeeyay ee muujinayay madaxtinnimada Trump ayaa meesha laga saari doonaa Arbacada, iyadoo qoyska Biden ay u soo wareegayaan Aqalka Cad. Miisaska ayaa la nadiifin doonaa, qolalka ayaa la xaaqi doonaa shaqaalaha madaxweynahana waxaa beddeli doona koox cusub. Waxay qeyb ka yihiin isbeddel weyn oo madaxtinnimada cusub ay sababtay. Toddobaadkii la soo dhaafay, Stephen Miller, oo ah la taliye siyaasadeed oo horay uga tirsanaa maamulka Trump, ayaa ku nasanaya Aqalka Cad. Miller, oo khudbadaha iyo siyaasadaha u diyaarinayay madaxweynaha tan iyo maalmihiisii ugu horreeyay ee xafiiska, waa mid ka mid ah xubnaha yar ee ka soo haray kooxdii ugu horreysay madaxweynaha ee weli ay isku soo hareen. Isagoo ku dangiigsan derbi saaxiibbadiisna kala sheekeysanaya shir la qorsheeyay inuu dhaco gelinkii dambe ee maalintaas, ayaa wuxuu u muuqday mid aan ku degdegeyn inuu baxo. West Wing caadi ahaan waxaa ka socon jiray howlo balse wuxuu u muuqday mid laga kala tagay. Telefoonnadu cidna ma soo waceyn. Miisaska ku jiray xafiisyadii marnaa waxaa dul dhoobnaa waraaqo fara badan, sida inay dadku degdeg ku baxeen oo aysan weligood soo laaban doonin. Tiro saraakiil sare ah iyo caawiyeyaal ayaa ka tegay Aqalka Cad markii ay dhaceen weerarradii Capitol 6-dii January. Tiro daacad u ah Trump, sida Miller, ayaa soo haray. Markii ay sheekada dhammeysteen, wuu ka soo tegay saaxiibbadiis. Markii aan weydiinnay halka uu u socdo, wuu dhoolla caddeeyay. ""Xafiiskeyga,"" ayuu yiri. Maalinta caleema saarka, xafiiska Miller waa la nadiifin doonaa, waxaa laga tirtiri doonaa calaamadaha muujinaya in isaga iyo saaxiibbadiis ay halkaas joogeen, waxaana loo diyaarinayaa in kooxda Biden ay soo galaan. Nadiifinta xafiisyada West Wing, iyo kala wareegga madaxweyneyaasha, waxay qeyb ka yihiin dhaqan soo jiray qarniyo. Waa hannaan mar walba ahaa mid aan fududeyn. Madaxweyne kale oo xil ka qaadis laga gudbiyay, Andrew Johnson, oo Dimuqraaddiyiinta ka tirsanaa, ayaa waxaa xilka kala wareegay Ulysses S Grant sanadkii 1869 mana uusan imaan caleema saarka. Grant, oo taageersanaa in xilka laga qaado Johnson, ayaan aad ula yaabin. Sanadkan dhexdiisa, si kastaba, xil wareejinta ma aha mid lagu faraxsan yahay. Hannaanka wuxuu caadi ahaan toos u bilowdaa doorashada kaddib, balse wuxuu bilowday toddobaadyo kaddib, iyadoo Trump uu diiday inuu aqbalo natiijada. Madaxweynaha ayaana sheegay inuusan ka qeyb geli doonin caleema saarka. Waxay u badan tahay, inuu u safro baarkiisa Mar-a-Lago ee  ku yaalla Florida. Weli, xil wareejinta ayaa dhacaysa, sidii ay horeba u dhici jirtay. ""Hannaanka ayaa hakad ku jira,"" ayuu yiri Sean Wilentz, oo taariikhda Mareykanka ka dhiga Jaamacadda Princeton. ""Aad ayay u adag tahay, balse weli xil wareejintu way dhacaysaa."" Xitaa markii uu waqtigu fiicnaa, hannaanka xil wareejintu wuu adkaa, waxaana jirtay kala beddelka shaqaalaha. Stephen Miller wuxuu ka mid yahay ilaa 4,000 oo shaqaale siyaasadeed ah oo uu shaqaaleysiiyay maamulka Trump kuwaas oo weyn doona shaqadooda. waxaana beddeli doona shakhsiyaad uu shaqaaleysiiyay Mr Biden. Inta ay socoto xil wareejinta, qiyaastii 150,000-300,000 oo qof ayaa codsada shaqooyinkaas, sida laga soo xigtay Xarunta Xil-wareejinta Madaxtinnimada, oo saldhiggiisu yahay Washington. Ilaa 1,100 oo shaqooyinkaas ka mid ah ayaa sidoo kale u baahan inay ansixin ka helaan Aqalka Sare. Buuxinta dhammaan boosaskaas waxay qaadataa bilooyin, ama xiata sanado. Afar sano oo waraaqaha siyaasadeed, buugaagta iyo farshaxanno kale oo la xiriira howlaha madaxweynaha ayaa la geyn doonaa Madxafka Qaranka halkaas oo muddo 12 sano ah si qarsoodi ah oo aysan cidna ogaaneyn loogu keydin doono, ilaa madaxweynuhu uu go'aansado in xilli hore la soo bandhigo. Fiidnimadii maalin ay shaqo socotay oo ka mid ahayd toddobaadkii ugu dambeeyay ee Trump, albaabka xafiiska Kayleigh McEnany, oo ah xoghayaha saxaafadda ee madaxweynaha, qeyb ahaan wuu furnaa. McEnany waxay ka mid ahayd dadkii aadka u difaacayay madaxweynaha. Haweeneydan oo si heer sare ah u lebisata, waa qof hadalladeedu ay cad cad yihiin isla markaana mar walba is dejisa. Xafiiskeeda, sidoo kale, aad ayaa loo hagaajiyay, xitaa iyadoo isku diyaarisay inay ka tagto Aqalka Cad. Dhammaan alaabteeda baco ayaa lagu guray. Alaabta Aqalka Cad, sida miisaska qaar iyo inta badan farshaxannada waxaa yeelanaya dowladda dhismaha ayayna ku harayaan. Balse alaabaha kale, sida sawirrada madaxweynaha waa la dejin doonaa, iyadoo Aqalka Cad loo diyaarinaya maamulka cusub. Shaqaalaha ayaa haatanba alaabaha qaar ka bixinaya dhismaha. Sawirrada qaar ayaa la geyn doonaa Madxafka Qaranka. Alaabaha Trump, sida dharka iyo waxyaabo kale waxaa la geyn doonaa gurigiisa cusub oo loo maleynayo inuu noqonayo Mar-a-Lago oo ku yaalla Florida. Sanadkanna, dhismaha aad ayaa loo nadiifin doonaa. Madaxweynaha, iyo sidoo kale Mr Miller iyo qaar kale oo Aqalka Cad ka tirsan, waxaa dhowr bilood ka hor laga helay coronavirus. Dhismaha oo lix dabaq ka kooban, ayna ku yaallaan 132 qol, ayaa aad loo nadiifin doonaa. Qoyska madaxweynaha imaanaya Aqalka Cad ayaa mar walba qurxin ku sameeya dhismaha. Maalinta caleema saarka, madaxweyne ku xigeenka Pence iyo xaaskiisa ayaa sidoo kale waddada u xaari doona Kamala Harris, iyo seygeeda, Doug Emhoff. Waxay degi doonaan aqalkooda rasmiga ah, oo ku yaalla Naval Observatory oo dhowr meyl u jira Aqalka Cad. La taliyaha dhanka siyaasadda ee Trump, Stephen Miller haku sii dhegganaado Aqalka Cad, balse kuwa kale ayaa diyaar u ah inay baxaan. Sabab ayaa jirta ay u faraxsanaayeen shaqaalaha Aqalka Cad. Muddo toddobaadyo ah, waxay dhexda u galeen xaalad qasan. Ninka madaxda u ah ayaa diiddanaa natiijada doorashada, balse way ogaayeen in maalmahooda joogitaanka Aqalka Cad ay xisaabsan yihiin. Haatan way ka tashan karaan aayahooda waxayna u muuqdeen kuwo diyaar u ah. Mid ka mid ah shaqaalaha oo ku lebisnaa isku joog madow ah, ayaa sii sameynayay qorshe. Wuxuu u tegay saaxibkiisa oo dabaqa hoose joogay. ""Aan isku aragno dhanka kale,"" ayuu si farxad leh u yiri. Wuxuu ula jeeday kaddib caleema saarka, markaas oo labadoodaba ay weyn doonaan shaqadoodii Aqalka Cad. Wuxuu saadaalinayay halka ay mar kale ku kulmi doonaan. ""Waxaan rajeynayaa jasiiradda Giriigga ama meel kale."" ""Haa. Waa hubaal taasi,"" ayuu yiri saaxiibkiisa, oo qoslaya. Salaan ayay isku dhiibeen wayna kala tageen."	https://www.bbc.com/somali/war-55700452
politics	Monica Juma : Kiiska Soomaaliya aad buu u jilicsanyahay	"Wasiirka Arrimaha dibedda ee dalka Kenya Monica Juma oo wareysi gaar siisay BBC-da ayaa sheegtay in kiiska badda ee Soomaaliya  uu yahay mid aan adkayn. ''Waxaa jirta sheeko la isugu sheekeeyo oo ah in Soomaaliya ay kiis adag leedahay oo ay iyada ku gacan sareeyo kiiska maxkmadda, laakiinse inaga taasi ma aaminsanin, sababtoo waxaan haysanaa kiis dhan walba ka adag, balse ma rabo in aan ka hor dhaco,'' ayay tiri Wasiirka Arrimaha dibedda ee Kenya. Kenya waxa ay aad uga welwelsantahay kiiska badda ee maxkamadda horyaala, waxayna door bidi lahayd in wada hadal labada dal ay ku dhamaystaan arrimaha dhex yaala, waxayna wasiiradda sheegtay in Soomaaliya ay maxkamadda ku orodday ka hor intaanba wax la'is weeydiinin. ''Somaaliya iyadoon cid kaleba la hadal ayay markiiba maxkamad tagtay oo ah halkii ugu dambeysay mana aaminsani in taasi ay keeneyso xal waara'', ayay tiri Monica Juma. Dhinaca kalana Maxkamadda caddaaladda adduunka ee ICJ ayaa goor sii horeeysay shaacisay xiliga ay dhageysaneyso muranka badda ee u dhaxeeya dalalka Soomaaliya iyo Kenya. Maxkamadda ICJ oo horay u go'aamisay inay dhageysan doonto dacwadda badda ee u dhaxeysa labada dal ayaa waxaa ka soo horjeeday Dowladda Kenya oo iyadu dooneysay in khilaafka lagu dhameeyo meel ka baxsan maxkamadda. War qoraal ah oo ka soo baxay ICJ ayaa lagu muddeeyay in 9-ka illaa 13-ka bisha Sabtembar ay dhageysan doonto dooda labada dhninac ee xuduudda badda. Dhageysiga ayay maxkamadda u qeybisay laba wareeg oo afar maalmood gudahood ku dhici doonta. Inkstoo maxkamadda aysan si rasmi ah uga hadlin xiliga ka go'aan gaarista iyo waxa laga hadlayo ayaa dadka darsa arrimahaas waxay qabaan in la dhageysan doono waxa dhinacyada ay ku doodayaan. Arrintan la xiriirta xuduudda badda ayaa dhalisay khilaaaf diblomaasiyadeed oo u dhexeeya Soomaaliya iyo Kenya. Xiisadda ayaa cirka isku sii shareertay, ka dib markii dowladda Kenya ay Soomaaliya ku eedeesay in London ay ku ""xaraashtay"" ceelal shidaal oo ku yaala xuduuda lagu mursan yahay. Dacwaddan la xiriirta muranka dhanka xuduudda badda ayaa soo jiitameysay in ka badan 10 sano, balse dowladdii madaxweynihii hore ee Soomaaliya Xasan Sheekh Maxamuud ayaa maxkamadda ICJ geysay kiis ka dhan ahaa Kenya oo dooneysa in wadahadal lagu dhammeeyo khilaafka. Soomaaliya waxay dooneysaa in cabbirka xadka badda si toos ah loola simo xadka dhulka, halka Kenya ay dooneyso in la weeciyo. Baaxadda uu ku fadhiyo badda lagu muransan yahay waxa uu gaarayaa ilaa 100,000km oo isku wareeg ah."	https://www.bbc.com/somali/war-48800475
politics	Baasaboorka aad haysato awood ma leeyahay? halkan ka ogow jawaabta	Awoodda baasaboorka waxay muujineysaa galaangalka uu dal ku leeyahay caalamka.	https://www.bbc.com/somali/war-51456622
politics	Itoobiya: Hub iyo dhar ciidan oo sharci darra ah oo lagu qabtay Addis Ababa	"Komishinka Booliska ismaamulka magaalada Addis Ababa ayaa sheegay hub iyo dhar ciidan oo sharci darra ah in lagu qabtay bakhaar uu shaqsi leeyahay oo ku yaalla magaalada Addis Ababa. Booliska waxay sheegeen dharka ciidanka ee la qabtay iney isugu jiraan kuwa ciidamada qalbaka sida iyo kuwa booliska oo deegaanna kala duduwan ka kooban. Waxaa sida oo kale bakhaarkaasi lagu qabtay hub iyo qalab militari oo ka mamnuuc ah inuu shacab gacantii uu ku jiro. Dharka ciidamada Booliska ee la qabtay waxaa ka mid ah dharka ay xidhaan booliska deegaanka Soomalida ee dalka Itoobiya sida sawirkaba ka muuqato. Komishinka Boolisku magaalada Addis Ababa waxay intaasi ku dareen in sida oo kale bakhaarka laga in laga helay 1 bam gacmeed, hal bistoolad iyo rasaas ka badan 250. Waxay booliska Addis Ababa gacanta ku soo dhageen 5 qof oo lala xidhiidhiyey hubka iyo dharka ciidan ee la helay iney ku lug leeyihiin. ""Waxaa shaqsiyaadkaasi booliska gacanta uu ku soo dhagay hadda ku socota baaritaan lagu ogaanayo arrinta loo haysto doorka ay ku leeyihiin"" ayuu yiri Komishinka Booliska Addis Ababa. Taliyaha booliska degmada Addis Ketema ee magaalada Addis Ababa Commander Kebede Asafa wuxuu sheegay bakhaarka hubka iyo dharka ciidanka lagu qabtay imuu u kireysnaa haweeney. Waxay boolisku sheegeen haweeneyda bakhaarka uu u kireysnaa dadka bakhaarka iska lahaa iney uga kiresatay kaba ay ka ganacsato iny ku keydsaneyso. Bakhaarka qalabka kale ee lagu qabtayna waxaa ka mid ah dhar ciidan oo kala duwan, astaamaha booliska iyo ciidanka u gaarka ah, dharka, koofiyadaha iyo suumanka ciidanka, katiinada daka gacmaha looga xidho iyo qalab kale oo ay ciidamadu leeyihiin. Arrintan oo soo qabashadeeda ay iska kaashadeen laanta sirdoonka dalka Itoobiya, Booliska Federaalka iyo Booliska maamulka Addis Ababa waxay sheegeen iney sii wadayaan ka hortagga dambiyada noocani ah baaritaanka marka ay soo gabagabeeyaanna ay hay'adaha sharciga kiiska u gudbin doonaan. Sida uu dhigayo sharciga u yaalla dalka Itoobiya dharka ciidamada qalabka sida iyo kuwa booliska ay leeyihiin iyo qalabka ay isticmaalaanba inuu shaqsi haysan karin, ka ganacsan karin isla markaana iibin karin. Tani iyo marka uu isbeddelka siyaasadeed uu ka dhacay dalka Itoobiya oo majaraha dalkaasi qabtay Dr Abiy Axmed waxaa soo badanayey hubka iyo lacagaha sharci darrada ah ee dalka gudahiisa lagu qabto."	https://www.bbc.com/somali/war-52161170
politics	Mareykanka oo u digay Shiinaha, Ruushka iyo Iran	"Mas'uul sare oo ka tirsan sirdoonka Mareykanka ayaa digniin u diray waddamada doonaya iney saameyn ku yeeshaan doorashada madaxweynaha dalka Mareykanka ee sanadkan 2020-ka dhaceyso. War murtiyeed uu soo saaray agaasimaha Sirdoonka qaranka Mareykanka Willian Evanina wuxuu sheegay waddama shisheeye inay ku howlan yihiin ""saameyn iney ku yeeshaan"" cod bixinta doorashada. Waddamadan ""iney kala doorbidayaan cidda doorashada ku guuleysaneyso,"" ayuu intaa ku daray. Mas'uulkan sare ee sirdoonka Mareykanka wuxu sheegay Ruushka inuu faragelin uu ku sameeyey doorashadii 2016-ki dhacday oo uu madaxweyne Trump uu ka caawiyey ololahiisa dooorashada. Balse Ruushka ayaa eeddaasi gaashaanka u daruuray. Madawyene Trump oo Jmcihi shir jaraa'id qabtay oo wax laga weydiiyey waxa uga qorsheysan inuu ka qaado faragelinta uu sheegay in lagu hayo doorashada Mareykanka, Madaxweyne Trump wuxuu sheegay maamulkiisu in ""si dhow uu ula soconayo"" arrinta. Hadalka ka soo yeeray mas'uulka sirdoonka Mareykanka ayaa ku soo beegmaya xilli uu madaxweyne Trump uu walaac ka muujiyey codbixinta doorashada ee ay dadku ku dhiibanayaan dhanka boostada. Wuxuuna madaxweynaha uu soo jeediyey in doorashada dib loo dhigo si looga hortago ""isdaba marin doorashada la xiriirta oo taariikda dalka Mareykanka dhacda"", isaga oo sheegay iney taasi dhabarjab ku tahay xataa xubnaha xisbigiisa ka tirsan. Wuxuu sida oo kale hadalkan uu ku soo beegmay xilli ay xubnaha sharci-dejinta ee ka tirsan xisbiga Dimuqraadiga ay sheegeen iney laamaha sirdoonka ay shacabka Mareykanka la wadaageyn macluumaadka la xiriiro faragelinta ay waddamada shisheeya ku hayaan cod bixinta doorashada sanadkan. Madaxweyne Trump oo ka soo jeeda xisbiga Jamhuuriga ayaa doonaya doorashadan labaad inuu guul ka gaaro oo markale madaxweynanima loo doorto. Ninka loollanka adag kula jira ee ah musharraxa xisbiga Dimuqraadiga ayaa ah madaxweyne ku xigeenki hore ee Mareykanka Joe Biden. Musharraxa doorashada madaxweynaha uga qayb galayo xisbigia Dimuqraadiga Joe Boden oo ah madaxweynihi hore ee Mareykanka ayaa loollan adag ku haya madaxweyne Trump. Willam Evanina, oo ah Agaasimaha xaruunta sirdoonka qaranka wuxuu Jimcihi soo saaray warmurtiyeed. Mr Williams wuxuu sheegay waddamada shisheeye iney ku howlan yihiin iney musharrixiinta doorashada u taagan ay kala dortaan, oo ay beddelaan siyaasadda Mareykanka, ""ayna doonayaan iney dalka Mareykanka ismaandhaaf ka abuuraan"", iyaga oo liidayo rabitaanka iyo kalsoonida shacabka Mareykanka iyo geddi socodka dimuqraadiyadda. Agaasimaha Sirdoonka wuxuu intaasi ku daray iney ku adkaan doonto waddamada naga soo horjeeda iney faragelin ku sameeyaan ay saameeyaan codbixinta. Waddama badan ""waxay leeyihiin iney kala door bidaan cidda doorashada ku guuleysaneysa"", ayuu yiri, wuxuuna mas'uulku uu carrabka ku dhuftay waddamadaasi iney ka mid yihiin Shiinaha, Ruushka iyo Iran. Shiinaha ""Wuxuu doorbidayaa Madaxweyne Trump inaan markale la soo dooran maadaamaa ay Beijing ay isku wanaagsaneen"", waxaana warmurtiyeedka lagu sheegay ""iney sii ballaadhisay dadaalladeeda ay ku faragelineyso"" codbixinta soo socoto. Madaxweyne Trump oo shir jaraa'iid qabtay Jimcihi wuxuu sheegay Ruushka ""inuu faragelinkaro"" doorashada sanadkan, balse wuxuu Trump meesha uu ka saaray inuu dalka Ruushka uu doonayo inuu ka caawiyo marlabaad inuu doorashada ku guuleysto. ""Waxaan u maleynayaa qofka ugu dambeeya uu Ruusha doonayo inuu madaxweyne ka noqdo Mareykanka uu yahay madaxweyne Donald Trump, ""cidna kama xoog badna sida aan anigu aaminsanahay."" Wuxuu sida oo kale sheegay Shiinaha inuu ""jecelyahay"" in doorashada looga guuleysto, isaga oo ku eedeeyey iney dalka Mareykanka hananayaan haddii doorashada uu ku guuleysto Joe Biden. Warmurtiyeedkan laanta sirdoonka ka soo baxay ayaa ku soo beegmaya kaddib marki ay xubno ka tirsan xisbiga dimuqraadiga ay sheegeen iney ka walaacsan yihiin waddamada shisheeye saameynta ay doonayaan iney ku yeeshaan cod bixinta. Hay'ado iyo mas'uuliyiin badan oo ka tirsan sirdoonka Mareykanka ayaa hoosta ka xariiqay Ruushka inuu saameyn weyn uu ku lahaa doorashadi madaxweynaha ee 2016-kii dhacday. Madaxai hore ee FBI-da Robert Muller wuxuu baaritaan gaar ah uu u xilsaaray guddi baara codbixinta 2016-kii. Dad badan oo qayb ka ahaa ololihi doorashada madaxweyne Trump ayaa xabsiga loo taxaabay laguna soo oogay dambiyo la xiriira baaritaanka Mr Muller uu sameeyey. La-taliyihi hore ee amniga qaranka Michael Flynn waxaa lagu soo oogay dacwad ah inuu been ka sheegay xiriirka uu la laha mas'uuliyiin ka tirsan dowladda Ruushka, iyada oo ay maxkamadda kiiski laashay. Racfaan laga qaatay dacwaddaasina dib u dhageysigeeda la billaabayo dabayaaqada bishan."	https://www.bbc.com/somali/war-53704170
politics	Buugga Peril: Janaraal cabsi ka qabay inuu Trump amro weerar niyukliyeer oo ka dhan ah Shiinaha	"Sarkaal sare oo ka tirsan ciidamada Mareykanka ayaa iska difaacay weerar afka ah oo lagu qaaday ka dib markii buug u qoray lagu sheegay in wicitaan qarsoodi ah oo dhexmaray isaga iyo sarkaal ka soo jeeda Shiinaha arrintaas oo uu walaac ka muujiyay madaxweynihii hore ee Mareykanka Donald Trump. Wicitaanka dhexmaray labadan sarkaal bilihii October iyo January ayaa looga gol-lahaa in cabsida looga saaro militariga Shiinaha, sida uu Arbacadii sheegay Janaraal Milley. Trump wuxuu sheegay in eedeymaha ay yihiin kuwa been abuur ah isla markaana wuxuu saraakiisha Jamhuuriga ugu baaqay in janaraalka ay shaqada ka ceyriyaan. Madaxweyne Joe Biden wuxuu sheegay in kalsooni uu ku qabay janaraal Milley. Afhayeen u hadlay Janaraal Milley ayaa sheegay in ""wadahadallada telefoon ee uu la yeeshay Shiinaha ay ka mid ahaayeen in uu xaqiijiyo shaqadiisa iyo mas'uuliyadiisa ee dib u xaqiijinta ah si uu u xoojiyo istaraatiijiyadda amniga"" Janaraalkan wuxuu wacay Sarkaal lagu magacaabo Li Zuocheng oo Shiinaha u dhashay, waxaana Talaadadii la soo saaray qeyb ka mid ah waxa dhexmaray ka dib buug la qoray arrintaas oo ay soo bandhigeen weriyeyaal qaabilsan warbixinada dabagalka oo ka tirsan Washington Post. Waxay arrintani dhacday kadib doorashadii Mareykanka xilliggii uu Trump diidanaa in uu aqbalo natiijada. Waxaan ninkaas lagu eedeeyay in janaraalka Shiinaha uu u sheegay in xaaladda ay degan tahay, wuxuuna u xaqiijiyay in Mareykanka uusan wax weerar ah ku soo qaadeynin. Haddii tallabadaas ay qaadi lahaayeen, ""Shiinaha wuxuu marka hore  heli doonaa  digniino,"" ayaa lagu yiri qeybo kamid ah buugga. Sida ku xusan buugga, janaraal Milley ayaa shaqaalahiisa u sheegay in haddii Trump uu amar ku bixiyo in gantaal nukliyeer lagu weeraro Shiinaha, in marka hore uu isaga xaqiijin doono arrintaas weerarka. Trump wuxuu ku eedeeyay janaraal Milley in uu galay 'khiyaamo qaran' iyo in uu jeediyay hadallo been ah. Buugga oo lagu magacaabo ""Peril"", waxaa lagu sheegay in wixii ka dambeeyay dibadbaxyadii 6-dii January, in Janaraal Milley, oo ahaa Madaxa Shaqaalaha Isku-dhafka ah, ""inuu si dhab ah u hubay in Trump ay la soo deristay xaalad maskaxeed oo aad u xun oo ka soo gaartay doorqashadii looga guuleystay"". Sida buugga ku xusan Milley wuxuu walwal ka qabay in Trump ""uu noqdo damiir la'aan"", sida ay qoraayaasha sheegeen. ""Weligaa ma ogaan kartid waxa ay tahay arrintan madaxweynaha kicinaya,"" ayuu yiri Milley oo la hadlayay Shaqaalaha sare, waa sida lagu sheegay buuggaas. Janaraal Milley wuxuu qabtay kulan aan caadi ah oo si sir ah uga dhacay xafiiskiisa Pentagon, bishii january 8, si dib u eegis loogu sameeyo hannaanka tallaabada militari, sida qaadidda weerar nukliyeer. Isagoo la hadlayay saraakiisha militariga ee madaxda ka ah Xarunta Amarada Qaran ee qolka dagaalka Pentagon-ka, Milley wuxuu faray in aysan qofna amar ka qaadan karin, isaga la'aantiisa. ""Waxkasta oo la idiin sheego, waxaad raaceysaan hannaanka. Anigana qeyb ayaan ka ahay hannaankas,"" ayuu Milley u sheegay saraakiisha, sida buuga lagu sheegay. ""Ka dib qolka oo dhan ayuu dhexmaray, wuxuuna isagoo eegaya waydiiyay dhammaantood in ay si hadal ah u xaqiijiyaan in ay fahmeen hadalkiisa"". Marco Rubio oo ah sarkaal sare oo ka tirsan xisbiga Jamhuuriga ayaa ugu baaqay Biden in uu shaqada ka ceyriyo Janaraalka. Arbacadii, xoghayaha Aqalka Sare waxay sheegtay: ""Madaxweynaha wuxu kalsoonida buuxda ku qabaa hoggaanka iyo daljaceylka uu muujiyay janaraalka"". Waxay intaa ku dartay in madaxweyne Biden uu sidoo kale kalsooni buuxda ku qabo janaraal Milley, si uu shaqadiisa usii wato.____________________________________________________________________________________________________________________________________ Cinwaanka ayaan cusbooneysiinay si aan u waafajinno nuxurka sheekada."	https://www.bbc.com/somali/war-58616357
politics	Mareykanka wuxuu ku baaqay inta aan la billaabin buuxinta biyaha biya xireenka in heshiis la gaaro	Mareykanka ayaa sheegay inuu doonayo in heshiis kama dabeys ah laga gaaro wadahadallada seddex geesoodka ee bilooyinka qaatay ee u dhaxeeya Itoobiya, Masar iyo Suudaan oo ku saabsan biya xidheenka weyn ee ay Itoobiya ka dhiseyso wabiga Nile. Bayaan ay soo saartay wasaaradda maaliyadda Mareykanka ayaa lagu sheegay wadahadalka biya xidheenka ku saabsan ee horay u soo socday iney ku saleysnaayeen biya xidheenka Itoobiya ay dhisaneyso in loo maareeyo si aan saameyn u geysaneyn waddamada kale uu wabiga sii maro ee Suudaan iyo Masar. Balse Itoobiya looga baahan yahay inta arrinta wabiga heshiis kama dambeys ah laga gaarayo iney bilaabin biya keydinta biya xidheenka ay dhiseyso.. Biya keydintuna wuxuu Mareykanka shuruud uga dhigay heshiiska kama dambeysta ah oo ay seddexda dal oo ay arrinta wabiga quseeysa degdeg ku gaaraan. Mareykanka oo baaqaasi u jeediyey seddexda dal haddana wuxuu si gaar ah uu u ammaanay dalka Masar sida ay diyaarka ugu tahay iney heshiiskaasi qalinka ku duugto. Itoobiya oo shirki ugu dambeeyey ee 27-28 bisha January ka dhacay magaalada Washington ee carriga Mareykanka aan ka qayb gelin ayaa waxay u sababeysay iney weli u dhimman yihiin tashiyo ay guddiga wada xaajoodka u xil saaran arrinta wabiga la sameeynayaan guddiyada farsamada iyo kuwa sharciga. Shirka Washington oo lagu waday in lagu soo gabagabeeyo heshiiska kama dambeys ah oo ay gaaraan seddexda dal waxaa shirkaasi dhexdhexaadiya ka ahaa Mareykanka iyo Bangiga Adduunka. Wuxuuna Mareykanku sheegay inta ay seddexda dal ay ka gaarayaan heshiis kama dambeys ah oo wabiga Nile ku saabsan ka gaarayaan ay sii wadeyso doorkeeda dhexdhexaadineed. Mowqifka Mareykanka uu iska taagay wadaxaajoodka seddex geesoodka ee u dhaxeeya Masar, Itoobiya iyo Suudaan waxaa si weyn uga soo horjeestay muwaaddiniin dalka Itoobiya u dhashay oo ku nool dalka Mareykanka iyaga oo dibad bax ka sameeyey magaalada Washington. Halka ay shacab tira badan oo dalka Masar u dhashayna ay magaalada Qaahira ka sameeyeen isu soo bax ay ku taageerayeen mowqifka Mareykanka uu arrinta wabiga Nile iska taagay ee ah iney Itoobiya keydinta biyaha biya xireenka billaabi karin ilaa heshiis kama dambeys ah la gaaro. Golaha wasiirrada Itoobiya oo mowqifka Itoobiya soo bandhigayna waxay sheegeen ineysan Marnaba aqbali doonin wax kasta oo sameyn u geysan kara ranbitaanka iyo danta ay Itoobiya ka leedahay wabiga Nile iyo biya xidheenka ay ka dhiseyso intaba.	https://www.bbc.com/somali/war-51694203
politics	Trump ama Biden: Yaa ku horreeya gobollada muhiimka ah ay weli ka socoto tirinta codadka?	"Cidda ku guuleysan doonto doorashada madaxtinimada Mareykanka waxay ku xiran tahay natiijada kasoo baxda gobollada muhiimka ah ee harsan. Weriyaha BBC-da ee waqooyiga Amerika Anthony Zurcher ayaa sharraxayaa waxyaabaha dhici karo mar haddii ay harsan yihiin gobolladan. Halkey wax marayaan: Natiijada gobolkan waxaa ku horreeyaa Trump inkasta oo uu kusoo dhaw yahay Biden. Codadka hadda la tirinayo: Saraakiisha gudaha waxay sheegayaan in codadka hadda tirinta ay ku socota ay gaarayaan 15,000. Halkan ayay ka imaanayaan codadkan: Codadkan waxay u badan yihiin kuwa lagu dhiibtay qaabka boostada, waxaana laga keenay intooda badan Atlanta iyo Savannah, halkaas oo ay ku xooggan yihiin Biden. Faalada weriyaha: Waa natiijo si weyn looga dhuursugayo, Biden waxaa laga yabaa in uu gaaro Trump marka la eego natiijada gobolkan xilli laga war sugayo tirinta codadka kale. Goormaa la heli karaa natiijada kama danbeysta ah: Saraakiisha waxay sheegeen in inta badan tirinta codadka gobolkan lasoo gabagabeeyay balse ay qaadan karto in la helo natiijada kama danbeysta ilaa galabnimada Khamiista. Halkey wax marayaan: Gobolkan waxaa natiijada ku hogaaminayaa Trump inkasta oo ay si aad isugu dhaw yihiin. Codadka weli la tirinayo: Xoghayaha arrimaha dibadda gobolkan wuxuu ku qiyaasay in codad gaarayo 550,000 weli la tirinayo inkasta oo ay harsan yihiin kala bar codadkaas. Halkey ka imaanayaan codadkaas: Waxaa laga keenay deegaanadii ay ku guuleystay Hillary Clinton doorashadii 2016-kii ee dimuqraadiga. Sababta ilaa iyo hadda loo ogaan la'yahay natiijada doorashada Mareykanka Dadka Mareykanka oo galay xaalad ay ku tilmaameen ""mid cakiran"" Faalada weriyaha: Inta badan codadka harsan waa kuwa lagu dhiibtay dhanka boostada oo laga keenay deegaanada ku xeeran magaalada Philadelphia, waana sababta weli Biden uu ku rajo weyn yahay in codad badan uu ka helo gobolkan uu hogaaminayo Trump. Goormaa la filayaa natiijada kama danbeysta ah: Saraakiisha gobolkan waxay sheegayaan in inta badan la heli doono habeenka Khamiista ah. waxayna arrintaas horseedi in caawa la ogaan doono saadaasha. Halkey wax marayaan: Biden ayaa weli gobolkan ku hogaaminayaa codad gaarayo 46,000, inkasta oo weli Trump uu codad badan ka helayo gobalkan. Codadka weli la tirinayo: Ilaa iyo hadda makala cadda codadka harsan balse saraakiisha guddiga doorashada waxay sheegeen in duhurnimada khamiista ay tiriyeen codad gaarayo 470,000. Halkey ka imaanayaan codadkaas: Waxaa dhammaantood laga dhiibtay gobollo kala duwan, intooda badan waxaa laga keenay caasimadda gobolka Arizona ee Phoenix. Faalada weriyaha: Inkasta uu Biden hogaaminayo natiijada doorashada gobolkan balse Trump wuxuu u muuqdaa in uu ku dhaw yahay Biden halka codadka soo haray laga keenay deegaanka Maricopa halkaas uu Biden ka heysto taageero, su'aasha waxay tahay ma waxay noqon doonaan, codadka qofka uu sida toos ah u dhiibtay- waana qaabka Trump uu ku helayo codad badan halka codadka lagu dhiibtay qaabka boostada uu yahay qaabka uu codadka fiican ka helay Biden. Goormaa la filayaa natiijada kama danbeysta ah: Waxaana lagu rajo weyn yahay in natiijada qaar lagu dhawaaqo abaare 19:00 wakhtiga dalkaas-mana garan karno tirada codadka lagu dhawaaqi doono. Halkey wax marayaan: Biden wuxuu natiijada gobolkan ku hogaaminayaa codad gaarayo 12,000. Codadka weli la tirinayo: Codadka aan haatan la tirin ee gobolkan waxay ka badan yihiin 63,200. Halkey ka imaanayaan codadkaas: Waxay codadkan ka imaanayaan sida magaalooyinka Reno iyo Las Vegas, kuwaas oo codadka laga dhiibtay ay iska soo daba dhacayaan. Faalada weriyaha: Waxaa laga yaabaa in Biden uu codad kale ka helo gobolkan xilli la tirinayo codadka harsan, inkasta oo la tiriyay codadka qaabka boostada lagu dhiibtay ee laga keenay deegaanka Clark oo ay dimuqraadiga ku xoogan yihiin. Goormaa la filayaa natiijada kama danbeysta ah: Codad dheeraad ah oo gaarayo 51,000 ayaa la filayaa in la shaaciyo beri, sida laga soo xigtay Joe Gloria oo kamid ah saraakiisha guddiga doorashada ee deegaanka Clark halka natiijada qaar la fili doono labada maalmood ee nagusoo aadan in lagu dhawaaqo."	https://www.bbc.com/somali/war-54836135
politics	Itoobiya: Madaxweynaha deegaanka Tigreega oo sheegay inuusan aqbaleyn wada hadal qarsoodi ah	"Madaxweynaha deegaanka Tigreega ee dalka Itoobiya Dr Debretsion Gabra-Mikael ayaa sheegay wadahadal si qarsoodi ah loola yeesho TPLF inuusan xal u noqoneyn khilaafka siyaasadeed ee u dhaxeeya dowladda dhexe iyo deegaanka Tigreega, balse loo baahan yahay kulan wadatashi oo heer qaran ah in la qabto. Madaxweynaha deegaanka wuxuu hadalkaasi sheegay xilli uu magaalada Maqale uu kula kulmay hoggaanka diimaha iyo hoggaamiye dhaqameed u kala dabqaadaya dowlad deegaanka Tigreega iyo Dowladda dhexe oo uu soo kala dhexgalay khilaaf siyaasadeed oo xooggan. Warkan oo aan ka soo xigannay xafiiska isgaarsiinta deegaanka Tigreega ayaa sheegaya iney odayaasha labada dhinac u kala dabqaadaya ay ku baaqeen iney si degdeg ah labada dhinac wadahadallo ay khilaafka taagan xal ugu raadinayaan ay billaabaan, maadaamaa uu khilaafka cidna dan u ahayn. Guddoomiyaha xisbiga TPLF ahna madaxweynaha deegaanka Tigreega Dr Debretsion Gabra-Mikael oo amuurtan ka hadlay wuxuu sheegay iney wadahadal si qarsoodi ah ama si gaar ah loola yeesho Deegaanka Tigreega inuu xal noqoneyn. Balse loo baahan yahay qaybaha kala duwan ee ay quseyso khilaafka siyaasadeed ee dalka Itoobiya ka taagan laga qayb geliyo. ""Haddii loo baahan yahay in la qabto kulan siyaasadda oo kagu wadahadlo waa in kulankaasi lagu casuumo dhammaan xisbiyada siyaasadeed ee dalka Itoobiya ka jira, balse ma aqbaleyno wadahadal gaar ah oo lala yeesho dowlad deegaanka Tigreega ama xisbiga deegaankaasi hoggaamiya ee TPLF wax micna ahna ma yeelaneyso"" ayuu yiri. ""Balse wadahadal in ugu dambeynti lagu fikiro waa wax wanaagsan, hasa yeeshee haddii ay jirto cid daneyneyso khilaafka siyaasadeed ee dalka ka taagan in xal laga gaaro waa iney u fahmaan khilaafka inuu u dhaxeeyo qowmiyadaha iyo shucuubta Itoobiya iyo Xisbi loo dhisay si dastuurka ka hor imaadsan, mana ah khilaafka in loo arko mid ku kooban Deegaanka Tigreega"" ayuu yiri. ""Odayaasha iyo hoggaanka diimaha iney khilaaf dagaal horseeda ay ka hor tagaan aad ayey u wanaagsan tahay, balse waxay waanadaasi ku habboon tahay dowladda dhexe ee iclaamisay iney dagaal ku qaadeyso deegaan si dastuurka waafaqsan ugu dhawaaqay inuu qabsanayo doorasho u gaar ah"" ayuu yiri madaxweynaha deegaanka Tigreega Dr Debretsion Gabra-Mikael. Afhayeenka golaha Federeeshiinka ee dalka Itoobiya Khayriya Ibrahim ayaa sheegtay si ka baxsan dastuurka dowlad kelitalis ah oo dhismeyso maadamaa ay dooneyn iney garab u noqoto, iney rabitaankeeda xilki afhayennimo ee ay haysay ay uga tagtay. Khayriya oo ka hadashay xilka guddoomiyenimo iney ka tagto waxa ku kallifay: ""Koox kelitalis ah oo malinwalba dastuurka dalka ku xadgudbeysa inaan la sii shaqeeyo diyaar uma ihi"", ayey tiri. ""Dowladda talada dalka Itoobiya hadda hayso waxay isku dayeysaa iney qodobbada dastuurka ay isku laaqdo si ay u kororsato mudda xileedkeeda."" ""Si ka baxsan dastuurka oo aan horay looga baran dalka Itoobiya ayey isku dayayaan in qodobbada dastuurka loo macneeyo ama wax looga beddelo."" ""Arrimahaasi oo dhan oo ay dowladda waddo oo khalad ah, haddana mas'uuliyiinta rabitaanka dowladda ka horyimaadda waxay maalin walba la kulmaan hanjabaado joogta ah"" ayey tiri. ""Markaan noqonayey afhayeenka golaha Federeeshiinka ee Jamhuuriyadda Dimuqraadiga Federaalka Itoobiya waxaan ballan qaaday inaan dastuurka ixtiraamo isla-markaana aan ka shaqeeyo sidiI loo ixtiraami lahaa, marka dastuurka in lagu xadgudbo oo aan dowlad kelitalis ah oo dhismeyso aan garab u noqdo ma doonayo, sidaana ay xilka uga tagtay"" ayey tiri. Khayriya Ibrahim oo muddo laba sana ah soo ahayd guddoomiyaha aqlka sare ee dalka Itoobiya oo ka hadashay sababha ku kalliftay iney xilka ay haysay iska casisho, ayaa sheegtay talaabbada ay dowladda hadda jirto ku dhaqaaqday ay tahay mid ku xadgudbaysa awoodda xukun ee ay leeyihiin shucuubta iyo qowmiyadaha dalka Itoobiya. BBC oo iskudayday iney aqalka sare  ka xaqiijiso xil katagista guddoomiyaha aqalka sare wuxuu goluhu sheegay inuu arrintaasi waxba kala socon. Ku xigeenka xiriirka dadweynaha ee aqalka sare Gabruu G/sillaase wuxuu BBC u sheegay inuu ka warhaynin xil katagista guddoomiyaha. Mr Gabruu wuxuu sheegay inuu warbaahinta kala duwan uu ka maqlay xil katagista guddoomiyaha golaha, balse weli xafiiska golaha wax codsi ama xog ah iney soo gaarin. Khayriya Ibrahim oo gudoomiye ka ahayd aqalka sare ee dalka Itoobiya ee loo yaqaanno golaha Federeeshiinka ayaa waxay ka tirsan tahay xisbiga talada deegaanka Tigreega haya ee TPLF iyada oo ka mid xubnaha guddiga fuulinta xisbigaasi. Iscasilaadda Guddoomiyaha aqalka sare ee dalka Itobiya Khayriya Ibrahim ayaa ku soo beegmaya xilli ay xildhibaannada ka soo jeeda deegaanka Tigreega ee ka tirsan aqalka hoose ee dalka Itoobiya ay shaly su'aalo kulul weydiiyeen ra'isal wasaare Dr Abiy Axmed ayna ku eedeeyeen iney dowladdiisa ay shacabka Tigreega gacan bidixeyso. Tani iyo inta uu dalka Itoobiya majaraha u qabtay Abiy Axmed waxaa soo taagneyd khilaaf siyaasadeed oo u dhaxeeyey isaga iyo Mas'uuliyiinta sare ee deegaanka Tigreega iyo xisbiga talada deegaankaasi haya ee TPLF. TPLF waa xisbi ay leeyihiin qowmiyadda Tigreeda oo ka mid afarta xisbi ee ku bahoobay xisbiga PP oo horay loo odhan jiray EPRDF, waxaana TPLF lagu xusuustaa iney talada dalka Itoobiya ay soo hayeen ku dhawaad 26 sano, hogaamiyaha xisbiga TPLF wuxuu ahaa Ra'isal wasaarihi hore ee dalka Itoobiya ee geeriyooday Meles Zeenaawii. Xisbiga Tigreega iyo TPLF wuxuu soo billaabay marki Ra'isal wasaaraha ka soo jeeda ee qowmiyadda Tigreega loo doortay guddoomiyenimada xisbiga EPRDF uuna noqday Ra'isal wasaaraha Itoobiya Abiy Axmed. Abiy Axmed marki xilka loo dhaariyey tallaabbooyinka ugu horreeyey ee uu qaaday waxaa ka mid ahaa inuu macabiista siyaasadeed uu sii daayo, cadaadiska shacabka lagu hayey la joojiyo, mucaaradka gudaha iyo dibadda ka dhaqdhaqaaqayey oo uu cafis u fidiyey kaddibna uu heshiis la galay iyo siyaasadda dalka inuu furfuro. Tallaabbooyinkaasi oo dhan ayey ka biya diideen xisbiga iyo deegaanka tigreega intaba sababahan soo socdo awgood: Abiy Axmed tallaabbooyinka siyaasadeed oo uu ku dhaqaaqay waxaa ka mid ahaa xisbiga talada dalka Itoobiya hayey ee EPRDF oo ku koobnaa qowmiyadaha afarta qowmiyadeed ee Oromada, Amxaarada, Tigreega iyo Shucuubta Koonfureed inuu ballaadhiyo oo uu ka dhigo xisbi qaran oo ay qowmiyadaha dalka oo dhan ay iskadhex arkaan. Wuxuuna diyaariyey nidaam siyaasadeed oo suuragelin kara qowmiyadaha Soomaalida, Cafarta, Gaambbeella, Beni-shaangul iyo Harari ay ku biiraan xisbiga cusub ee heer qaran ee PP. Xisbiga Tigreegana wuxuu tallaabbadaasi uu ku tilmaamay mid ka hor imaneyso mabaadiidi aasaasiga ee u yiillay xisbiga hoggaamiya dalka Itoobiya mideynta xisbiyadana ay ka horimaneyso nidaamka Federaaliga. Abiy Axmed oo aan u joojinin diidmada ka yimid xisbiga TPLF wuxuu meel mariyey mideynta 9 xisbi ee ka arrimineysay 9-ka deegaan ee dalka Itoobiya oo ay Soomaalidu ka mid tahay. Xisbiga TPLF ee Tigreega waxay diideen dib u dhigista doorashada guud ee ka dhici lahayd dalka Itoobiya. Wuxuuna xisbigu uu maamulka deegaanka Tigreega ay iisu diyaariyaan iney qabsadaan doorasha u gaar ah oo ay sugin xilliga ay qabsoomeyso doorashada dalka intiisa kale ka dhaceyso. Guddiga doorashooyinka qaranka ee dalka Itoobiya oo ka jawaabay hadalka ka soo yeeray TPLF waxay sheegeen sida uu dhigayo dastuurka dalka iyo sharciga guddiga doorashada lagu aasaasaya inuu deegaan uu iskii doorasho u qabsan karin. Abiy Axmed oo ka jawaabay mowqifka xisbiga TPLF uu iska taagay doorashada wuxuu sheegay ""deegaan inuu doorasha gaar ah uu qabsan karin, ciddi sidaa sameysana ay dowladdu ka qaadeyso tallaabbo kasta oo ay kaga hortageyso dhaqdhaqaqyada dastuurka dalka ka horimanaya."" ""Si ka baxsan dastuurka dalka Itoobiya u yaallo dhaqdhaqaaq kasta oo ka hormarinayo ay tahay khalad aad u weyn ayna xadgudub ku tahay shuruucda dalka iyo kan caalamka intaba."""	https://www.bbc.com/somali/war-53074640
politics	Harry : Dookh kale ma lahayn oo aan ka ahayn ka tagista boqortooyada	"Amiirka Sussex ee magaciisu yahay Harry ee leh dhaxalka boqortooyada Ingiriiska ayaa sheegay in uusan haysan wax dookh iyo kala doorasho ah, oo aan ka ahayn in uu iska casilo xilkii uu ka hayay qoyska boqortooyada Ingiriiska. Isaga oo hadal ka jeedinayay meel munaasabad ah, ayuu sheegay in isaga iyo xaaskiisa Megha ay doonayeen in ay lasii shaqeeyaan boqortooyada iyaga oo aanan lagu bixinayay lacagta dadweynaha. ""Balse nasiib daro taas suurtogal ma aanay noqon"" ayuu yiri Harry. Wuxuu sheegay in farxaddii iyo noloshii uu u baahnaa uu ka helay Meghan. Wuxuu intaas ku daray in UK uu yahay dalkiisa jecelyahayna, waligiisna uusan is badeli doonin. Wuxuu sheegay in uu la kulmay cadaadis iyo culees badan intii uu raadinayay nolol u qalanta oo farxad leh, taasna ay horseedday in uu isaga tago darajadii uu ka hayay qoyska boqortooyada. Harry iyo Meghan ayaa horey u sheega in ay doonayaan in ay dib uga gurtaan ahaanshiyaha xubno sarsare oo ka tirsan qoyska boqortooyada, si ay u helaan xoriyad maaliyadeed. Waxa uu sheegay in markasta uu xushmadu hayo ayaayadiis, oo ah boqorada hadda Talisa. Harry iyo xaaskiisa ayaa labaduba ka sheekeeyay nolosha boqortooyada iyo dabogalka ay warbaahinta ku hayso, isaga oo sheegay in uu ka cabsaday in xaaskiisa ay ku dhacaan wixii ku dhacay hooyadiis Diana oo geeriyootay iyada oo ay ceersanayaan sawir qaadayaal. Harry waxa uu ka hadlayay munaasabad yabooh loogu uruurinayay hay'ada saofal oo uu isaga asaasay, taas oo lagu caawiyo carruurta qabta xanuunka HIV-Aids, wuxuuna sheegay in ujeedka uu ahaa in uu sii wado taariikhdii hooyadiis oo ka shaqayn jirtay samofalka. Heshiis ay wada galeen Harry, xaaskiisa iyo qoyska boqortooyada ayaa dhigayay in aysan mateli karin boqortooyada wixii hadda ka dambeeya. Lammaanahan ay diirada warbaahinta saarantahay ayaa sheegay in waqtigooda nololeed ay ku kala qaadan doonaan UK iyo Canada, iyada oo xaaska ay ku nooshahay dalka Canada, iyada iyo wiilkeeda yare e Archie."	https://www.bbc.com/somali/war-51172845
politics	Maxaa dhici kara mar haddii Kenya ay isaga baxday dhageysiga dacwadda badda?	"Dowladda Kenya ayaa si lama filaan  isaga baxday dhageysiga kiiska muranka badda ee kala dhaxeeya Soomaaliya, sida ay BBC-da u xaqiijiy Sida ay ku warratay warbaahinta maxalliga ee Kenya, maxakamadda cadaalada caalamiga ah ee ICJ ayaa waxay horey u qaaday dhowr kiis oo ah muran dhanka badda ah.  Kenya waxay ku eedeysay maxkamadda inaysan dhexdhexaad ka ahayn  dacwaddan oo khuseysa aag badeedka lagu mursan yahay oo dhan  62,000 ll mayl oo laba jibaaran oo badweynta Hindiya ah. waxaa la aaminsan yahay nay ceegaagaan gaas iyo saliidd. Maxkamadda ayaa labada dhinac ee muranka uu ka dhaxeeyo waxay mid kasta xaq u siisaa in ay soo bandhigaan cadeymaha ay hayaan. Garsoorayaasha ayaa darsaya cadeymaha uu dalka kasta soo bandhigay islamarkana go'aan ka gaaraya kiiska. Maxakamadda ICJ ayaa marka uu dal dacwad u soo gudbiyo waxaay casuuntaa dalka kale si ay uga jawaabaan dhankooda dacwadda laga soo gudbiyay. Xeerka maxkamdda  ICJ qeybtiisa 53-aad ayaa qaba  haddii ""Mid ka mid ah dhinacyada uusan hor imaanin maxkamadda, ama uu ku gul darreysta inuu  is difaaco, dhinaca kale ee dacwadda waxaa u furan inay maxkamadda ka dalbadaan in la dhegysto oo dalabkooda loo meel mariyo."" Sidaasi darteed waxay u badan tahay in maxkamadda ay dhageysan doonto dacwada Soomaaliya. Kenya waxay dalbatay in la siyo muddo 30 daqiiq oo uu xeer ilaaliyaheeda garsoorayaasha ugu sharxao sababta aysan uga qeybgeleynin dacwadda. ma cadda in kenya fursadaasi la siin doono iyo in kale. Soomaaliya ilaa iyo hadda kama aysan hadlin hadalkan ka soo yeeray Kenya. Sanaddii 2013 ayaa waxay dowladda Philippines ay kiis muranka dhanka badda ah oo kala dhaxeeyay Shiinaha ay u gudbisay maxkamadda ICJ. Philippines Iyo Shiinaha ayaa ku muransanaa badda ku taalla koonfurta Shiinaha. Dowladda Shiinaha ayaa 19 February 2013, waxay shaacisay in aysan ka qeyb gali doonin dhageysiga kiiska muranka badda ee kala dhaxeeya Philippine. Dhageysiga kiiska ayaa ahaa in la qaado 7 bishii December 2014, balse Shiinaha way diideen in ay ka qeyb galaan dhageysiga. 29 bishii October 2015 ayay maxkamadda ICJ sheegtay in ay awood sharci u leedahay inay dhageysato kiiska iyada oo ay ka maqan yihiin Shiinaha. Qareenadii ka socday dalka Philippines ayaa ka dib maxkamadda u gudbiyay cadeymihii ay hayeen ee ku saabsanaa kiiska badda. 12 bishii July 2016, ayaa waxaa go'aan soo saaray golaha garsoorayaasha maxkamadda ICJ oo iyagu baddii lagu muransanaa u xukumaya dalka Philippine. Dowladda Shiinaha ayaa markiiba go'aankan ay soo saartay maxkamadda ICJ ku gacan seyrtay . Xukuumadda Shiinaha ayaa ku dooday in go'aanka maxkamada uu yahay mid ay ka dambeeyaan ""xoogag kale"" . Waxay sidoo kale dowladda Shiinaha ay go'aanka ka soo baxay garsoorayasha maxkamadda ICJ ku tilmaamtay ""kuwa hal dhinac ah"". Maxay Kenya sida lama filaanka ah uga baxday dhageysiga dacwadda badda? Maxkamada cadaalada caalamiga ah ma laha booliis ama militari fuliya go'aanada ay gaarto. Sidoo kale maxkamadda ma laha awood ay cunaqabateyn ay ugu soo rogi karto dalalka diida go'aanadda ay gaarto. Maxkamada ayaa fulinta go'aanda waxay uga fadhidaa oo ay ku tashanaysaa golaha ammaanka ee Qaramada Midoobey. Golaha ammaanka ayaa ka kooban 15 xubnood oo 5 ka mid ah ay yihiin xubnaha joogatada ah ee leh awoodda diidmada qayaxan ee Veto. Maxakamadda caalamiga ah ee cadaaladda ayaa waxaa la asaasay sanaddii 1945-tii. Maxkamada ayaa waxaa uu fadhigeedu yahay magaalada The Hague ee dalka (Netherlands), halkaasi oo ay kiisaska ku dhageysato. Garoorayaasha maxkamadda caalamiga ah ee cadaaladda ee ICJ ayaa ka kooban 15 garsoore oo 9-kii sanaba mar la doorto. Luuqadaha rasmiga ah ee ay maxkamdda ku hadasho ama ay kiisaska ku qaado ayaa ah luuqadda ingiriiska iyo Fraansiiska."	https://www.bbc.com/somali/war-56391039
politics	Arrinta Mo Farah oo waji cusub yeelatay iyo booliska oo baaritaan billaabay	"Waxaa xalay UK laga sii daayay muuqaal dukumintari ah oo laga sameeyay orodyahanka Mo Farah oo sheegay in si sharci darro ah lagu geeyay Britain. Dukumintariga oo lagu magacaabo ""The Real Mo Farah"" ayuu horyaalka ciyaaraha Olympic-da ku sharraxay qaabkii ay noloshiisa ahayd markii uu tagay UK oo uu sheegay in shaqaale guri laga dhigtay. Booliska oo markii hore sheegay in ay ""qiimaynayaan"" xaaladda ayaa hadda sheegay in ay baaritaan billaabayaan. Taliska oo bayaan soo saaray ayaa sheegay in la baarayo sheegashada Mo Farah ee ku saabsan in qaab tahriibin ah lagu geliyay UK iyo in guri lagu addoonsaday. Orodyahanka afarta jeer ku guulaystay horyaalka Olympic-da ayaa hadal-haynta warbaahinta qabsaday dhowrkii maalmood ee lasoo dhaafay kaddib markii uu sheegay in magaciisa dhabta ah uusan ahayn Mo Farah. Muuqaalka xalay lasii daayay oo ay horay qaybo ka mid ah u aragtay laanta wararka ee BBC-da ayuu Mo Farah ku sheegay in isagoo sagaal jir ah la geeyay UK, magaciisa saxda ahna uu yahay Xuseen Cabdi Kaahin. Saraakiisha booliska ayaa xaqiijiyay in ay koox khubaro ah oo booliska ka tirsan fureen baaritaan. Bayaanka kasoo baxay booliska ayaa lagu sheegay inay ""la socdaan wararka ku saabsan Sir Mo Farah ee ay hadal hayaan warbaahinta"". ""Ma jiraan warbixinno lasoo gaarsiiyay booliska xilligan. Saraakiil khubaro ah ayaa furay baaritaan, waxayna hadda u kuur galayaan macluumaadka la heli karo,"" ayaa lagu yiri bayaanka. Dhanka kale, lamaanaha lagu eedeeyay in ay si sharci darro ah Mo Farah ku geeyeen UK, iyagoo adeegsanaya magaca cunug kale, ayaa laga yaabaa inay wajahaan baaritaan uu ku sameeyo booliksa Scotland Yard. Warbaahinta qaar ayaa shaaciyay magaca haweeneyda lagu tilmaamay inay tahay qofkii Mo Farah gurigeeda ku haystay si uu carruurteeda ugu adeego. Marka uu Mo Farah sheegayay in guriga lagu adeegsan jiray waxa ay kooxda BBC-da ee dukumintariga duubaysay la xiriireen haweeneyda, balse diyaar uma aysan ahayn inay hadasho. Nin uu Mo Farah horay ugu tilmaami jiray in uu yahay aabihiis oo sidoo kale ah la taliyihiisa dhinaca IT-ga ayuu hadda beeniyay inuu aabihiis yahay. Muuqaalkan ayuu shaaca uga qaaday in aabihiis oo beeraley ahaa lagu dilay dagaalladii sokeeye ee Soomaaliya."	https://www.bbc.com/somali/articles/cpr9g5n9pnyo
politics	Marwada koobaad ee Lesotho oo loo haysto dilka xaaskii hore ee seygeeda	Marwada koobaad ee dalka Lesotho ayaa loo haystaa dilka xaaskii hore ee ra'iisal wasaaraha waddankaasi Thomas Thabane. Booliska dalkaasi ayaa xaqiijiyay in marwadaasi maanta oo Arbaco ah la soo taagi doono maxkamadda sare ee Lesotho. Haweeneydan oo muddo bil ah dhuumaalaysi ku jirtay ayaa isu soo dhiibtay booliska caasimadda Maseru si ay su'aallo u weydiiyaan. Marwada koobaad oo lagu magacaabo Maesiah Thabane ayaa xalay ku bariday xabsiga, kadib markii shalay oo dhan su'aalo la weydiinayay dilka xaaskii hore ee seygeeda ahna ra'iisal wasaaraha Lesotho. Madaxii ciidamada Lesotho oo toogasho lagu dilay Toddobo arrimood ka ogow dalalka Barwaaqo Sooranka Maxay usoo noq-noqdaan weerarrada shisheeye naceybka ee Koonfur Afrika? Taliyaha booliska ee dalkaasi Holomo Molibeli ayaa BBC-da u xaqiijiyay in Mrs Thabane maanta la horgeyn doono maxkamada sare iyadoo si rasmi ah loogu soo oogi doono dilkaasi dhacay 2017. Lipolelo Thabane oo ay si adag isu hayeen seygeedii hore Thomas Thabane ayaa lagu toogtay meel u dhaw gurigeeda oo ku yaalla afaafka hore ee caasimadda, laba maalin uun ka hor inta aan ra'iisal wasaaraha xilka loo dhaarin. Wararka ku aaddan ku lug lahaanshaha marwada koobaad ee dilkaasi ayaa waxaa aad uga hadlay warbaahinta Lesotho, waxaana ay arinta sii adkaatay markii ay haweeneydaasi ka baxsatay dalka. Dilkaasi ayaa sidoo kale waxbadan u dhimay sumcadda ra'iisal wasaaraha. Ma cadda in marwada koobaad ay maxkamadda ka codsan doonto in damaanad lagu sii daayo, balse booliska ayaa sheegay inay maxkamadda ka codsan doonaan in aan la sii deyn.	https://www.bbc.com/somali/51380471
politics	Saddex Soomaali ah oo xuddun u ahaa  seddax doorasho oo Kenya ka dhacday	Kenya waxaa marar badan ka dhacay doorashooyin ay hareeyeen muran iyo khilaaf, waxaana ugu darneyd rabshadihii doorashada ay dadka badan ku dhinteen ee dhacay sanadkii 2007. Doorashooyinka madaxtinnimada Kenya ayaa inta badan waxaa ka dhasha muranno mararka qaar isu rogo gacan ka hadal. Waxaa xilliyadaas doorashada saameyn ku lahaa haddii ay ahaato xaqiijinta amniga iyo arrimo kaleba saraakiil Soomaali ah. Waxaan halkan ku eegeynaa saddexda qof ee Soomaalida ahaa ee udub dhexdaadka u ahaa doorashooyinkii dhacay dowr iyo tobankii sano ee la soo dhaafay. Axmed Isaaq Xasan  Axmed Isaaq wuxuu ahaa guddoomiyihii guddiga doorashada Kenya sandkii 2013-kii kadib markii lagu murmay natiijada doorashada. Xilliggaas, guddiga uu hoggaaminayay Axmed Isaaq waxaa hareeyay cilado farsamo oo ku yimid qalabkii doorashada. Axmed oo ah qareen ayaa markii hore si kumeel gaar ah loogu dhiibay guddoomiyaha guddiga kadib rabshadihii doorashada inkasta markii dambe si rasmi ah loogu dhawaaqay in uu yahay guddoomiyaha 2011. Ra’iisul Wasaarihii hore Raila Odinga ayaa dacwad ka gudbiyay natiijada doorashadii kadib markii lagu dhawaaqay in uu  ku guuleystay Uhuru Kenyatta, maxkamadda ayaa markii dambe ayidday guusha Uhuru Kenyatta, Raila Odinga sidaas ayuu ku aqbalay go’aanka maxkamadda. Major- Maxamed Xuseen Cali Wuxuu ahaa taliyihii booliska Kenya xilliggii ay ka dhaceen rabshadihii doorashada sanadkii 2007-dii, waxaana xilka laga qaaday sanadkii 2009-kii kadib muddo lix sano ah uu xilka hayay. Waxaana xilliggaas kadib loo magacaabay  agaasimaha waaxda Boostada iyo is-gaarsiinta. Waxaa xilliggaas socday cadaadis Kenya lagu saarayay in xilka ay ka qaaddo Maxamed Xuseen Cali kadib rabshadihii doorashada. Booliska, ayaa waxa si kulul lagu eedeeyay in si sharci daro ah ay u laayeen in ka badan 400 qof xilligii ay socdeen rabshadihii ka dhashay natiijadii lagu murmay doorashadii la qabtay decembartii 2007-da. Sidoo kale sarkaal sare oo Qaramada Midoobey ugu qaabilsan dhinaca xuquuqul aadaha, oo la yiraahdo Philip Alston, ayaa bishii labaad ee sannadkii 2009-kii ku baaqay in xilka laga qaado taliyahii Booliska iyo xeer ilaaliyahii guud ee Kenya. Intii uu ahaa taliyaha booliska, waxa uu ku tallaabsaday oo uu meel mariyey isbaddalo dhowr ah, inkastoo haddana booliska si aad ah loogu eedeyey in ay ku lug lahayeen rabshadihii hareeyey dalka Kenya kadib doorashadii natiijadeeda lagu murmay. Nuur Gaabow Baraha bulshada Kenya waxaa harreeeyay hadal heyn ku aadan taliye ku xigeenka booliiska Kenya, Nuur Gaaboow oo ah sarkaal Soomaali ah oo ay shacabka ugu hambaleynayaan kadib tallaabada ay ku tilmaameen in uu ka hortagay in qalalaaso uu ka dhaco xaruntii lagu tirinayey codbixintii doorashadii guud ee Kenya ee Bomas ee markii damabana looga dhawaaqay natiijada. Dadka qaar waxay Nuur Gaabow ugu yeereen ‘halyeey’ daacad ah oo aan wax cabsi ah muujin si uu dalkiisa u badbaadiyo. Waxaa la sheegay in Nuur Gaabow uu shaley amar siiyay ciidamadiisa xaqiijinayay amniga xarunta looga dhawaayay natiijiada si ay sugaan amniga kadib markii uu buuq iyo jahwreer uu hareeyay Bomas xilli la sugayay in lagu dhawaaqo natiijada doorashada madaxtinimada. Nuur Gaabow wuxuu xilal kasoo qabtay booliska Kenya oo uu ku biiray sanadkii 1989-kii. Ka hor inta uusan noqon taliye ku xigeenka guud ee booliska wuxuu ka tirsanaa taliska maamulka kuleejka booliska.	https://www.bbc.com/somali/articles/c2l5yj107p5o
politics	Harry iyo Meghan: 12 arrimood oo laga bartay wareysigii dunida qabsaday	"Wareysigii aadka loo wada sugayay ee Oprah Winfrey ayaa laga sii daayay warbaahinta Mareykanka iyo Britain, iyadoo Amiir Harry iyo Meghan ay dadka la wadaagayeen sheekada ku saabsan nolosha qoyska boqortooda UK. Lamaanahan ayaa ka hadlay xiriirka ay la leeyihiin boqortooyada, cunsuriyada iyo caafimaad darada maskaxeed ee soo gaartay. Meghan waxay lahadashay Oprah inta badan wareysiga, waxaana dib uga soo biiray Amiir Harry. Mid ka mid ah eedeymihii ugu weynaa ee ka soo yeeray wareysiga waa in ay jiraan ""sheekooyiin dhowr ah"" oo ka dhex socda qoyska Boqortooyada oo ku saabsan midabka uu Meghan iyo Harry canuggooda yeelan karo. ""Markii aan uurka lahaa waxaa jiray walaac iyo sheekooyin ku saabsan midabka u noqon karo maqaarkiisa marka uu dhasho,"" ayay tiri Meghan. Waxay sheegtay in sheekada ay ka maqashay Harry. Labaduba waxay diideen inay sheegaan qofkii yiri hadalkaas. ""Waligay ma sheegayo hadalkaas,"" ayuu yiri Harry. ""Xilligaas wuxuu ahaa mid aan fiicnayn, xoogaa waan naxay."" ""Maalmo ka hor arooska, Kate waxay ka xumaatay dharka, arrintaas oo iga oohisay,"" Meghan ayaa sidaas tiri. Waxay sheegtay in markii dambe Kate raaligelin ka bixisay oo ay keentay ubaxyo iyo qoraal ay ku saxayso. Balse Meghan ayaa u sheegtay Oprah inay sida kale ay dhab tahay. ""Arrintaa uma sheegin in aan ku liido Kate,"" Meghan ayaa sidaas tiri. Waxay sheegtay in Kate ay ahayd ""qof wanaagsan"" ayna rajaynayso inay jeclaan lahayd in sheekooyinka beenta ah la saxo. Meghan waxay kahadashay sida kalinimo ay u dareentay ka dib markay kubiirtay Qoyska Boqortooyada oo ayna lumisay xoriyadeeda. ""Markii aan ku biirayay qoyskaas, waxay ahayd markii iigu dambeysay aan arkay baasaboorkeyga, liisanka darawalnimada, furayaashayda,"" ayay tiri. Waxay sheegtay in caafimaadka maskaxdeeda uu aad u xumaaday oo ay ku fakartay in aysan ""dooneynin in ay sii noolaato mar dambe"". ""Waxaan aaday machadka waxaanna u sheegay in aan ubaahanahay inaan aado meel si aan caawimaad aan uga helo, waxaan ku iri waligey sidaan horay uma dareemin oo waxaan ubaahanahay in aan caawimaad helo."" Waxay sheegtay in ay u tagtay ""mid ka mid ah dadka ugu waawayn"" xarunta dhexdeeda, ka dibna u tagtay waaxda shaqaalaha ee qasriga. Waxbana lagama qaban"", ayay raacisay. Magaca Princess Diana wuxuu soo baxay marar badan wareysiga oo dhan - oo ay iska shabahaan waxyaabihii ay la soo kulmeen intii ay ka tirsanaayeen qoyska Boqortooyada. ""Xitaa ma aanan ogeyn cidda aan u kaalmo waydiisanayo,"" ayay tiri Meghan, xilligii ay dhibaatada haysatay. ""Mid ka mid ah dadka aan la xiriiray ee ahaa saaxiib fiican oo kalsooni aan ka helay wuxuu ahaa mid ka mid ah saaxiibada ugu fiican ee ninkeyga hooyadiis."" Oprah waxay weydiisay Harry xiriirka uu la leeyahay qoyskiisa iyo gaar ahaan aabihiis, Amiirka Wales, iyo walaalkiis, Amiir William. ""Waxaan dareemayaa runtii in hoos la iiriday oo la i niyad jebiyay, sababtoo ah wuxuu soo maray arrin la mid ah tan, wuu ogyahay xanuunka uu dareemayo iyo Archie oo uu awow u yahay. ""Laakiin waqtiga isku mid ma ahan, dabcan marwalba waan jeclaan doonaa laakiin waxaa jiro dhaawacyo badan oo dhacay, waana sii wadi doonnaa in aan ka dhigo mid ka mid ah ahmiyadeyda oo aan isku dayo soo celinta xiriirkaas."" Harry wuxuu sheegay inuu ""xiriir wanaagsan"" la leeyahay ayeeyadiis isla markaana uu inbadan la hadlay sannadkii la soo dhaafay - oo ay ku jiraan wicitaanada fiidiyoowga ah ee Archie ay ku aragtay. ""Iyada waa taliyaheyga guud, sax? Weligeedna way ahaan doontaa."" Meghan ayaa sidoo kale waxay amaantay Boqoradda, waxayna sheegtay in ay siisay xoogaa dahab ah oo qurux badan markii ugu horeysay ee ay si wada jir ah wax u wada qabsadeen lamaanaha. Afartii bilood ee ugu horreeyay ee 2020, Harry wuxuu sheegay in ""dhaqaalaha laga jaray"". Wuxuu sheegay in heshiisyada Netflix iyo Spotify ee isaga iyo Meghan ay galeen, si ay u sameeyaan bandhigyo aysan waligood ka mid noqon, ""waxay ahayd inaan awood u yeelano qarashka amnigeenna,"" ayuu yiri. ""Balse waxaan helnay wixii ay hooyaday igaga tagtay, la'aanteedna ma awoodi lahayn in aan sidan yeelno."" Meghan waxay tiri fiidkii markay Harry u sheegtay inay dareemayso inay isdisho, wuxuu habeenkaas qorshahooda ahaa in ay ka qeybgalaan munaasabad rasmi ah oo ka dheceysay Royal Albert Hall. Meghan waxay kahadashay sawir maskaxdeeda ka bixi waayay oo wax hore ay ku soo xusuusaneysay. Isagoo ka hadlayay markii ugu horreysay ee ay la kulanto Boqoradda, Meghan waxay sheegtay in ay la yaabtay markay ogaatay in ay marka boqoradda salaamayso ay hoos fiiriso. Waxay sheegtay in ay u maleyneysay in ay tahay ""qeyb ka mid ah shuruucda"" oo aysan ka dhicin qoyska dhexdiisa. Meghan ayaa intaas ku dartay in aysan wax baaris ah ku sameyn qoyska ka hor inta aysan ku biirin, waxayna ku adkeysatay in aysan ninkeeda arrimihiisa ka baareynin internet-ka si ay qoyska wax uga barato. Malaayiin qof ayaa daawaday arooska Harry iyo Meghan oo lagu qabtay Windsor Castle, sannadkii 2018-kii. Xafladaasi waxay ahayd markii ay si sharci ah isku guursadeen laakiin lamaanayaasha waxay sheegeen in sidoo kale nikaaxooda uu dhacay ka hor inta aysan hor imaan Archbishop-ka Canterbury, saddex maalmood ka hor. Harry wuxuu ka hadlay in wiilkiisa Archie uu farxadda ka helo inuu ku kexeeyo baaskiil. Wareysiga waxaa kujiray qeyb yar oo ka mid ah socod baradka iyo isaga oo xeebta kula ciyaaraya waalidkiis. Lamaanahan ayaa ku kaftamay in erayga uu jeclaa isbuucyadii la soo dhaafay uu ahaa ""biyo badan cab"". Harry wuxuu yiri 'markasta oo qof walba uu ka baxo guriga, Archie wuxu u sheegaa ""nabad ah u wad"". Lamaanaha waxay xaqiijiyay inay filanayaan in gabar ay u dhalato sannadkan gudihiisa. Harry wuxuu yiri ""waa wax lala yaabo"", isagoo intaa ku daray: ""Maxaad kaloo weydiisan kartaa?"" - laakiin wuxuu yiri wa ilmihii ugu dambeeyay."	https://www.bbc.com/somali/war-56346377
politics	Breonna Taylor: Gabadha uu magaceeda qabsaday mudaharaadyada looga soo horjeedo dilkii George Floyd	"George Floyd, oo ah ninkii madowga ahaa ee ku dhintay gacanta booliska Mareykanka, ayaa sabab u noqday mudaharaadyo murugo xambaarsan oo lagu dalbanayo sinnaanta dadka, wuxuuna sidoo kale dilkiisa horseeday mid ka mid ah dibadbaxyadii ugu waaweynaa ee caalamka ka dhacay tan iyo 1960-meeyadii. Dadka mudaharaadaya ayaa magaciisa ku qeylinayay 13 maalmood, boorar uu wajigiisa ku sawiran yahay ayaana lagu soo bandhigay laga billaabo Suuriya ilaa Belfast. Laakiin magacyo kale ayaa sidaasoo kale u qabsaday afka mudaharaadeyaasha, si gaar ahna waxaa ka mid ah Breonna Taylor, oo ahayd haweeney ka shaqeyneysay caafimaadka, oo ay booliska Mareykanka toogasho ku dileen iyadoo ku sugan gurigeeda ku yaalla magaalada Louisville ee gobolka Kentucky, 13-kii bishii March. Dadka u dooda xuquuqda rayidka ayaa ku boorrinaya dadka inay ""magaceeda ku dhawaaqaan"", iyagoo doonaya in dunida la xasuusiyo haweenka madowga ah ee aan kiisaskooda si fiican looga warqabin. Maalintii Jimcada, oo haddii ay Ms Taylor ay da'deedu noqon lahayd 27 sano, ayey dad ka murugoonaya geerideeda isugu tageen magaalada Louisville. Dad kale oo badanna waxay baraha bulshada ku qorayeen farriimo ay ku sheegayaan dhalashadeeda, iyagoo dhahaya, ""Waxaa loo baahnaa inaad maanta halkan joogto"". ""Markii hore kaligeed ayey wax kasta ku ekaayeen, cid xasuusaneysayna ma jirin, laakiin waa arrin aad u wanaagsan in hadda ay dad badan meeshan u taagan yihiin iyada darteed, ayna xusayaan magaceeda,"" sidaas waxaa tiri hooyadeed, oo lagu magacaabo Tamika Palmer. Waxay hooyadeed intaas ku dartay in gabadheeda ay mudneyd inay maanta ka qeyb qaadato mudaharaadyada loogu doodayo nolosha dadka madowga ah. Waxyaabihii dhacay habeenkii ay Ms Taylor dhimatay waa lagu muransan yahay. Breonna Taylor, oo ahayd farsamayaqaan ka shaqeysa waaxda gurmadka caafimaadka ee degdegga ah, waxay joogtay gurigeeda magaalada Louisville, waxayna ku jiiftay sariirteeda markii ay askar ka tirsan booliska gudaha u galeen dhismaha ay dagganeyd xilli saq dhexe oo habeennimo kaddib ah. Waxay geeriyootay kaddib markii siddeed jeer la toogtay. Waxaa gurigeeda la weeraray kaddib markii lasoo helay oggolaansho lagu baarayo alaabteeda, maadaama lagu eedeynayay inay ka ganacsato daroogo. Wax maandooriye ah lagama helin gurigeeda. Warbaahinta maxalliga ah ayaa sheegtay in boolisku ay markaas heysteen fasax ay guriga gudaha ugu galayeen iyagoo aan garaacin albaadba. Hase yeeshee saraakiil u hadashay booliska ayaa sheegay in iyagoo fasaxaas heystay ay haddana albaabka garaaceen ka hor inta aysan galin. Laakiin qoyska Ms Taylor iyo dariskeedaba way beeniyeen arrintaas. Qoyskeeda oo dacwad maxkamadeed gudbiyay waxay sheegeen in booliska ay kusoo khaldameen gabadhooda, ayna raadinayeen ruux kale. Dacwadda ayey ku xuseen in Ms Taylor ay xilligaas hurdeysay, seygeeda, Kenneth Walker, oo qori u sharciyeysan heystayna uu soo baxsaday hubkiisa. Mr Walker oo u maleynayay in guriga ay tuugo usoo jabiyeen ayaa furay rasaas uu isku difaacayay, sida uu sheegay qareenkiisa. Wuxuu Mr Walker wacay lambarka gurmadka booliska ee 911, wuxuuna u sheegay inay ""dad soo jabiyeen gurigiisa, ayna toogasho ku dileen xaaskiisa,"" sida lagu caddeeyay cajalad cod ah oo la soo bandhigay isbuucii lasoo dhaafay. Booliska Louisville ayaa sheegay inay rasaas ku jawaabeen kaddib markii hal askari toogasho looga dhaawacay. Askartii gudaha u gashay dhismaha ay dagganeyd Ms Taylor ma aysan wadanin kaamirooyinka wajiga lagu xiro ee dib looga daawado sida ay wax u dhaceen. Hadda, taliska booliska magaalada Louisville waxay sheegeen in askarta ay waajib ku tahay inay kaamirooyinkaas xirtaan marka ay howlgallada fulinayaan. Dhanka kale, waxaa si ku meel gaar ah loo joojiyay fasaxa booliska loo siiyo inay guryaha galaan iyagoo aan albaabka garaacin. Taliyihii ciidamada booliska ee Louisville ayaa laga eryay shaqada kaddib markii la ogaaday in askartii howlgalkaas fulisay aysan wadanin wax kaamiro ah."	https://www.bbc.com/somali/war-52967883
politics	Shiinaha, Kuuriya, Falastiin, Kashmiir: 4 meelood oo khatar ku haya nabadda caalamka muran xadka la xiriira awgiis	Dagaallo ku saabsan afar meelood ayaa muddo dheer socday waxayna halis ku yihiin nabadgalyada guud ee adduunka. Warar dhawaan soo baxay ayaa sheegayay in Shiinaha uu sameystay maraakiib dagaal oo la mid ah kuwa Mareykanka, iyadoo arrintaasna lala xiriirinayo muranka ka taagan Badda Koonfurta Shiinaha. Qaar ka mid ah isku dhacyada waxay soo taagnaayeen waqti aad u dheer, inkastoo xabbad aysan soconinna, waxaa mar walba soo cusboonaada xiisado xoog leh oo abuuraya khatar soo wajihi karta nolosha kumannaan qof. Goor sii horreysay oo sanadkan gudihiisa ah, Shiinaha ayaa lagu tuhmay inuu tijaabinayo gantaallo noocoodu yahay kuwa xambaara madaxyada nuclear-ka - gantaalladaasoo cirka duuli kara xawaare shan jibbaar ka dheer guuxooda - waxaana ka dhashay walaac weyn oo soo food saaray xukuumadda Washington. Beijing ayaa markii dambe beenisay wararka ku saabsan arrintaas waxayna mas'uuliyiinta Shiinaha sheegeen in tijaabadaasi ay ahayd middii caadiga ahayd ee ay sida joogtada ah u sameysan jireen militarigooda. Ciidamada badda ee Mareykanka ayaa mar walba sameeya wax ay ugu yeereen howlgallo caadi ah, maraakiibta militariguna waxa ay dul wareegayeen Badda Koonfurta Shiinaha, oo ka mid ah meelaha uu muranka ugu weyn ka taagan yahay adduunka. Shiinaha ayaa sheegta inuu leeyahay inta ugu badan dhulka ay ku fadhiso baddaas, balse dalalka deriska la ah iyo Mareykanka ayaa ku gacan seyray sheegashadaas oo ay ka xigaan dagaal. Aagga ay ku fadhiso baddaas waxa uu marin u yahay maraakiibta ganacsiga adduunka oo sanad walba mariya badeecooyin uu qiimahoodu gaarayo in ka badan $3 tirilyan oo doolar, oo u dhiganta £2.2 tirilyan oo gini. Waddamada kala ah Philippines, Brunei, Malaysia, Taiwan iyo Vietnam waxa ay dhammaantood muddo tobannaan sano ah kasoo horjeedaan sheegashada Shiinaha ee ku aaddan in baddaas inteeda badan uu leeyahay, balse xiisadda ayaa sare u kacday sannadihii ugu dambeeyay. Dowladda Mareykanka ayaa dalalkan badankood ku taageersan mowqifkooda ku aaddan murankaas. Muddo sannado ahna, Shiinaha waxa uu diyaarinayay gantaallo goobtaas ka difaaci kara maraakiibta dagaalka. Washington ayaa ka digtay Beijing ay dhowrkii bilood ee ugu dambeeyay ku howlan tahay barraalinta awooddeeda militari, oo ay ka mid tahay cududda nuclear-ka, xilli ay sii xoogeysanayaan xiisadaha ka aloosan Badda Koionfurta Shiinaha. Maadaama ay xiisaddan ku lug leeyihiin labada waddan ee awoodda badan, dad badan waxa ay aaminsan yihiin in ay khatar ku heyso amniga caalamka. Shiinaha iyo Mareyknaka labaduba waxa ay ku hubeysan yihiin bambooyinka sida ba'an wax u gumaada ee nuclear-ka. Dagaalkii Kuuriya, oo u dhaxeeyay Kuuriyada Waqooyi iyo Kuuriyada Koonfureed waxa uu galaaftay nolosha ugu yaraan 2.5 milyan. Dadkaas dhintay waxay isugu jireen kuwo kasoo kala jeeday labada dhinac. Bishii June ee sanadkii 1950-kii, dagaalkaas waxa uu gaaray heer caalami ah kaddib markii Kuuriyada Waqooyi, oo hoos tageysay Midowgii Soviet, ay farogelin ku sameysay Kuuriyada Koonfureed, sidaasna uu Mareykanku ugu khasbanaado inuu arrinta soo farogeliyo isagoo ka baqaya in la ballaariyo nidaamka shuuciga ama hati wadaagga. Xasaraddda Kuuriya waa mid wali taagan, dagaalkii labada dhinac u dhaxeeyayna wali si rasmi ah looguma dhawaaqin inuu istaagay. Kuuriada Waqooyi iyo Kuuriyada Koonfureed mid waliba waxa uu sheeganayaa inuu yahay dowladda kaliya ee ka jirta Kuuriya. Xiisaddan waxay soo billaabatay intii uu socday dagaalkii Kuuriya oo xabaddiisu ay socotay laga billaabo 1950-kii ilaa 1953-kii. Labada Kuuriya ayaa ilaa hadda ku jira xaalad dagaal inkastoo aysan rasaas soconin, dadaallo labada dhinac miiska wadahadalka la isugu keeni lahaana way guul darreysteen. Dagaalka Kashmiir waxa uu xaalad weyn ka yahay gobolka Kashmiir, gaar ahaanna waxa uu u dhaxeeyaa dowladaha Hindiya iyo Pakistan. Balse Shiinaha ayaa ah dalka saddexaad ee ku lugta leh dagaalkaas. Colaaddan ayaa billaabatay kaddib markii ay Hindiya iyo Pakistan kala go'een sanadkii 1947-kii, labada dal mid walbana waxa uu sheegtay inuu leeyahay labada gobol ee kala ah Jammu iyo Kashmiir iyo deegaanada hoos imaada. Muranka ka taagan labadan gobol waxa uu sabab u ahaa saddex dagaal oo waaweyn oo u dhaxeeyay Hindiya iyo Pakistan iyo marar badan oo isku dhacyo hubeysan ay dhex mareen labada dhinac. Hindiya waxa ay maamushaa qiyaastii 55% ka mid ah dhulka lagu muransan yahay, oo ay ka mid yihiin Jammu, Kahsmir Basin, in badan oo ka mid ah Ladakh, Siac Glacier iyo 70% ka mid ah shacabka deegaannadaas. Pakistan waxa ay maamushaa qiyaastii 35 % ka mid ah dhulkaas oo ah isku darka Azad Kashmir iyo Gilgit-Baltistan. Shiinahana waxa uu gacanta ku hayaa inta kale ee soo hartay, oo ay ku jiraan Aksai Chin iyo qaybo ka mid ah Demchok. Dagaalkii Israa'iil iyo Carabta dhex maray sanadkii 1967-kii waxa ay ciidamada Israa'iil ku qabsadeen Bariga Qudus iyo Daanta Galbeed. Dhinaca alena waxay Israa'iil ku qabsatay qaybo badan oo ka mid ah Buuraleyda Golan ee ay leedahay Suuriya, Qasa iyo Gacanka Siinaay ee Masar. Qaxooti badan oo Falastiiniyiin ah ayaa ku nool Qasa iyo Daanta Galbeed, qaar kalena waxay ku nool yihiin dalalka Urdun, Suuriya iyo Lubnaan. Falastiiniyiinta iyo xooladoodaba Israa'iil ayaa u diiday inay dib ugu laabtaan guryahooda - waxayna maamulka Israa'iil sheegeen in haddii ay u fasaxaan ay sababi karaan inay khatar galiyaan waddanka iyo nolosha dadka Yuhuudda ah. Israa'iil wali way haysataa Daanta Galbeed, inkastoo ay ka baxday Qasa-na Mareykanku waxa uu wali dhulkaas u aqoonsan yahay mid la haysto. Taas waxaa sii dheer in Israa'iil ay shegato in guud ahaan magaalada Qudus ay tahay caasimaddooda, halka Falastiiniyiintuna ay sheegaan in Bariga Qudus ay noqon doonto caasimadda dowladda ay mustaqbalka yeelanayaan Falastiiniyiinta. Mareykanku waxa uu ka mid yahay dalalka faro ku tiriska ah ee aqoonsan in Qudus ay tahay caasimadda Israa'iil. 50-kii sano ee lasoo dhaafay gudahooda, Israa'iil waxa ay deegaanno ka sameysatay dhulka ay heysato, halkaasoo hadda ay ku nool yihiin tiro badan oo ka mid ah dadka Yuhuudda ah. Balse Falastiiniyiinta ayaa sheega in arrintaasi ay tahay mid xad gudub ku ah shuruucda caalamiga ah, ayna hor istaageyso nabad ku wada noolaashaha, laakiin Israa'iil way beenisay eedeyntaas.	https://www.bbc.com/somali/war-59222759
politics	Kariuki Kibochi: Taliyaha militariga Kenya oo si kulul uga hadlay go'aankii maxkamada ICJ ee badda Soomaaliya	"Taliyaha militariga dalka Kenya Janaraal Robert Kariuki Kibochi ayaa sheegay in guulo la taaban karo ay militariga Kenya guulo ka gaareen howlgalkii loogu magac-daray 'difaaca dalka' ee ay ku galeen soomaaliya toban sano kahor. Mr Kibochi ayaa sheegay in ay hoos u dhigeen halista Kenya kaga imanaysay Al-Shabaab. ""Waxaan howlgalka 'difaaca dalka' aan qaadnay 14 october 2011 , muddo 6 bilood ah ka dib u jeedadeenii waan gaarnay,"" ayuu yiri Janaraal Kibochi. Waxaa uu intaa ku daray in ujeedadii ay Soomaaliya u galeen ay ahayd in ay ka hortagan khatartii Kenya uga imanaysay ururla Al-Shabaab. ""Ujeedada xilligaasi aan Soomaaliya u galnay waxay ahayd anaga oo ka jawaabayna daandaansigii Al-shabaab,"" ayuu yiri taliyaha. Taliyaha militariga dalka Kenya Robert Kariuki Kibochi oo wareysi gaar ah siinayay telefishinka maxaliga ah ee Citizen ayaa xusay in Kenya markii ay Soomaaliya galeysay ay difaacaysay madaxbanaanideeda. Taliyaha militariga dalka Kenya ayaa farta ku fiiqay in goobaha ay ka saareen Al-shabab ay imika amni yihiin, isaga oo tusaale u soo qaatay magaalada Kismaayo. ""Haddii maanta aad booqato ciidamadeen Kismaayo ma rumeysanaysid, sababtoo ah nolasha ka jirta Kismaayo. Ganacsi badan ayaa ka socda, kama jirto khatar Al-shabaab sababtana waa Amisom oo aan annaga qeyb ka nahay,"" ayuu yiri Janaraal Kibocha. Mr Kibicho ayaa dhanka kale sheegay in uu jiro qorsho dib u habeyn loogu sameynayo howlgalka Amisom ayna diyaar u yihiin in ay qeyb ka noqdaan. ""Soomaaliya ma jirto nabad la ilaaliyo sidaasi daraadeed waxaad u baahan tahay ciidamo doonaya in ay hor istaagaan halista ka imanaysa Al-shabaab,"" ayuu yiri Janaraal Kibochi. Waxaa uu hoosta ka xariiqay in xitaa haddii dib u habeyn lagu sameeyo Amisom wali dalalkii qeybta ka ahaa howlgalka Amisom aan laga maarmi doonin. ""Shanta dal ee imika qeybta ka ah Amisom Kenya, Itoobiya, Jabuuti, Uganda iyo Burundi, dalalka waa kuwa muujiyay rabitaan ay kula dagaalamayaan Al-shababb sida aan rumeysnahay dalalkan wali waa kuwa muhiim u ah isbadalka lagu sameynayo Amisom,"" ayuu intaa ku daray. Taliyaha ciidamada militariga Kenya Robert Kariuki Kibochi ayaa sidoo kale xusay in weerarkii Ceel-cade ay wax badan ka barteen islamarkana markii hore ay dhayalsadeen halista Al-shabab. ""Waxaan ka barannay casharro badan sababtoo ah markii aan ku biirnay Amisom, halista miinooyiinka dhulka la galiyo ma ahayn mid weyn, waan ogeyn in Al-shabab ay miinooyiinka  ayku aasaan waddooyinka, laakiin mida aanan xilligaa ogeyn waxay ahayd in al-shabab ay dhiseen awood taas ka sareysa miinooyin oo ah in gawaari walxaha qarxa laga soo buuxiyay la jiirsiiyo xero,"" ayuu yiri Mr Kibochi. Waxaa uu sheegay in al-shabab awooddooda ay wax badan iska baddaleen islamarkana ""ay imika isticmaalaan diyaaradaha uusan duuliyaha saarneyn ee drones-ka ah, kuwaasoo ay kula socdaan dhaqdhaqaaqa ciidamada"". ""Al-shababtii aan naqaanay ee miinooyiinka dhigi jiray, hadda Al-shabab waxay isticmaalaan drones-ka taa micnaheedu waxay tahay inay la socon karaan xarumaheenna, casharka aan ka baranay-na waxaa uu yahay inaan isticmaalno hubka lidka dronis-ka,"" ayuu yiri. Taliyaha ciidamada militariga Kenya oo dhanka kale su'aal laga waydiiyay go'aankii maxkamada ICJ ee murankii badda ayaa sheegay in ay tahay in arintan laga wada hadlo. ""Waxaan rumeysnahay in arintan ay tahay in laga wada-xaajoodo sababtoo ah xuduud soo jirtay sanado badan marka inta uu qof iska yimaado uu yiraahdo halkan ma aysan mareynin (xuduudda) taasi ma aha wax la aqbali karo waana halkaas meesha khadka cas ah. Kenya waxaa iska leh dadka reer Kenya, mana jirto cid aqbalaysa in qeyb ka mid ah la gooyo, marka waa in wadahadallada ay sii socdaan xitaa ka dib markii uu go'aanka soo baxo, sababtoo ah waa arrin muhiim ah oo ay tahay in ay sii socoto,"" ayuu yiri taliyaha militariga Kenya. Ciidamada Kenya ayaa bishii October ee sanadkii 2011-kii gudaha u galay Soomaaliya si ay halkaas ugula dagaallamaan xooggaga Al-Shabaab oo ay sheegeen inay khatar ku hayeen amniga gudaha Kenya. Fariisimaha milatariga Kenya ee Soomaaliya ayaa ku yaalla deegaannada hoos taga maamulka Jubbaland. Soomaaliya waxaa ku sugan 22,000 oo askar ajaaniib ah oo ka kala socda dalalka Kenya, Burundi, Itoobiya, Ugandha iyo Jibuuti, kuwaasoo dagaal kula jiray ururka Al-Shabaab."	https://www.bbc.com/somali/war-59162806
politics	Trump oo qabsaday ololihiisa doorashada ee ugu dadka yaraa	"Madaxweynaha Mareykanka Donald Trump ayaa qabsaday ololahiisa doorashada ee uu horreeyey tani iyo marka uu dalka mareykanka ka dhaqan galay xayiraadaha ka dhashay coronavirus, dadka ololaha ka qayb galay oo aad uga yaraa inti la filayey iney ka soo qayb galaan. Mr Trump ololahiisa doorashada uu ku qabanayey Tulsa, ee gobolka Okolohama waxaa horraanti toddobaadkan tikidhada goostay dad ka badan malyan si ay uga soo qayb galaaan isu soo baxaasi olalaha doorashada. Balse goobta oloaha doorashada Trump inuu ku qabsado loo diyaariyey oo qaaddo 19,000 oo qof ayaa u muuqatay mid inteeda badan madhan. Iyada oo tirada dadka aadka u yar ee ka soo qayb galay loo sababeeyey xaaladda cudurka safmarka, iyada oo dadka qaarna ay walaac ka muujiyeen xilli uu cudurku taagan yahay in dad badan hal goob la isugu keeno. Dadka ka soo qayb galay ololaha Trump ayaa la filayey iney saxeexaan nidaam ay kaga hortagayaan faafitaanka cudurka. Saacada ka hor inta uu iisu imaatinka ololaha doorashada qabsoomin lix ka mid ah shaqaalaha ka shaqeeya ololaha Trump oo la baaray in Covid-19 laga helay. Madaxweyne Trump oo ku dhawaad laba saacadood taageerayaashiisa la hadlayey ayaa dadka iisu soo baxa ka qayb galay ku tilmaamay ""dagaalyahanno"", iyaga oo aan dhag jalaq u siinin waxa ay sheegayaan warbaahinta iyo mudaharaadyada socda toona. Goobta ololaha uu ka dhacayeyna waxaa ka dhacay xoogaha rabshada ah balse ma ahayn mid sidaa u weyn sida ay wararku ku soo warramayaan. Ololaha doorashada Trump uu ku doonayo in markale xilka loo doorto ayaa noqoday iisu imaatinka ugu weynaa ee dahaca tani iyo marki la soo rogay xayiraadihi ka dhashay faayraska corona. Mr Trump ayaa khudabadda uu taageerayaashiisa u jeediyey ku weeraray musharraxa la loollamaya Joe Biden, isaga oo ku eedeeyey inuu ku lug lahaa rabshadaha waddooyinka ka dhacay ee lagu dalbanayey caddaaladda cunsuriyadda. Sida ay tibaaxeyso xogta ka soo baxday jaamacadda Johns Hopkins dalka Mareykanka waxaa laga helay in ka badan 2.2 malyan oo kiis oo faayraska Corona halka ay 119,000 ay cudurka u dhinteen. Mr Trump Khudabaddiisa wuxuu ku billaabay ""Dad xun iney dibadda wax xun ka sameynayaan"" balse ma carrabaabin dadkaasi waxa ay yihiin. Mar uu ka hadlayey jawaab ka bixinta coronavirus wuxuu sheegay inuu dhiirragelinayo madaxda dalka iney yareeyaan tirada dadka cudurka laga baarayo maadaamaa ay keeni karto tira badan in cudurka laga diiwaangeliyo. ""Markasta oo aad baaritaan aad u badan sameeysaan dad badan ayaad cudurka ka heleysaan, iyo kiisas cususb ee cudurka,"" ayuu yiri maruu Trump la hadlayey taageerayashiisa. Waxyar kaddibna qaar ka mid ah mas'uuliyiinta aqalka cad waxay sheegeen ""dhab ahaan inuu iska kaftamayo"". Mr Trump oo ka hadlayey musharraxa ay ishayaan ee xisbiga dimuqraadiga Joe Biden wuxuu ku tilmaamay ""Boombalo garab ka waayey xagjirka siyaasaddoodu tahay bidixda"". Anthony Zurcher Wariyaha ka soo warrama waqooyiga Mareykanka Ololaha doorashada madaxweyne Trump ee ka dhacday Tulsa waxay u muuqatay sawir la mid ah ololahiisa horay looga bartay , Waxa keli ee ololahan ka dhinnaa ayaa waxay tahay tirada dadka ka soo qayb galay oo aad u yaraa kuraasta goobta ololaha lagu qabtay badankoodna ay ahaayeen kuwa maran xilliga madaxweynaha taageerayaashiisa la hadlayey. Eedda ugu horreysa waxaa iska leh Coronavirus oo sababay dad badan iney ka joogaan ka soo qayb galay ololahaasi. Eedda labaadna waxaa iska leh mudaharaadyada socda oo sababay iney dad badan oo ololaha ka soo qayb geli lahaa ay waddooyinka ka xiraan. Midda kale ee keentay iney tirada dadka ka soo qayb galay ololaha doorashada Trump waxaa weeye dad aad u badan oo tikidhada ololaha ay kaga soo qayb geli lahaayeen ay soo dalbadeen balse badankood ay ahaayeen codsiyo been ah. Maayar GT Bynum wuxuu Khamiisti ku dhawaaqay bandow laga hirgelinayo goobta ololaha doorashada lagu qabanayo si looga hortago xasilooni darro halkaasi ka dhalata. Balse Mr Trump ayaa Jimcihi ku dhawaaqay in bandowga la qaaday si ay mudaharaadayaasha u helaan fursad ay ololaha doorashada kaga soo qayb galaan. Madaxweyne Trump ayaa qorsheynayey inuu ololahiisa doorashada uu qabto maalinta Jimcaha balse maalin ayaa dib loo dhigay maadaamaa ay isku soo beegmeen xuska xilliga addoonsiga dalkaasi Mareykanka oo soo gabagaboobay ee loo yaqaanno Juneyeenth. Tulsa sanadki 1921-kii waxaa ka dhacay xasuuq ay dad caddaan u geysteen dad madow ah oo lagu dilay dad lagu qayaasay 300 oo qof oo madow ah. Iisu soo baxa xuska Jenteenth oo Jimcihi ka dhacay Tusla, Al Sharpton oo ah nin u dhaqdhaqaaqa xuquuda dadka rayadka ah oo halkaasi ka hadalay wuxuu sheegay dadka xuquuqda u ololeeya ""iney Mareykanka markale ka dhigayaan dal fac weyn."""	https://www.bbc.com/somali/war-53125507
politics	Taliyihii ciidanka cirka Pakistan oo fashilay xogta ku saabsan weerarkii ay Hindiya ku qaadi rabeen	"Taliyihii hore ee ciidamada cirka ee waddanka Pakistan, Muhammad Anwar Shamim, oo hadda howlgab ah, ayaa shaaca ka qaaday faahfaahinta ku saabsan qorsheyaashii militeriga Pakistan ay ku damacsanaayeen inay weeraraan Hindiya. Janaraal Shamim ayaa sheegay in sanadkii 1984-kii ay taliska militeriga Pakistan damceen in ay weerar la beegsadaan xarunta cilmi baarista atomic-ga  Hindiya ee Bhabha, oo ku taalla tuulada Trombay. Sababta qorshahaas uu ku yimid ayaa ahayd in xilligaas ay militeriga Pakistan ka cabsanayeen in diyaaradaha dagaalka ee Hindiya ay duqeeyaan shaybaarka Pakistan ee lagu farsamaynayay nuclear-ka, oo ku yaalla magaalada Kahuta. Waxaa jiray dad kooban oo markaas si dhab ah u fahansanaa xogta rasmiga ah ee ku saabsanayd howlgalkaas militeri. Taliyihii hore ee ciidanka cirka Pakistan, oo khudbad jeediyay 16-kii bishii December ee sanadkii 1985-kii, ayaa sheegay in xilligaas ay Pakistan ku tashanaysay inay hubka nukliyeer-ka booskiisa adeegsadaan diyaaradaha dagaalka ee noocoodu yahay F-16. Pakistan markaas sannado badan ayaa uga dhimmanaa in ay yeelato awoodda hubka sida ba'an wax u gumaada ee nukliyeerka. 28-kii bishii May ee sanadkii 1998-kii ayay ahayd markii ugu horraysay ee ay Pakistan ku dhawaaqday inay ku hubaysan tahay nukliyeer, inkastoo cadaawadda kala dhaxeysay Hindiya ay soo jirtay waqti aad uga horreeyay xilligaas. Waxaa wali taliyeyaasha ciidanka qalabka sida iyo saraakiisha wasaaradda gaashaandhigga ee Pakistan dhagahooda kasii guuxayay guul darradii ay kala kulmeen Hindiya oo uu dagaal hore dhex maray. Sanadkii 1978-kii, madaxweynihii Pakistan ee waqtigaas, Janaraal Zia-ul-Haq, ayaa amar ku siiyay taliskiisa militeriga in ay darajada u kordhiyaan taliyaha ciidanka cirkana ka dhigaan Anwar Shamim. Xilkaas waxa uu hayay ilaa laga gaaray sanadkii 1985-kii. Anwar Shamim shaqadiisa ma aysan ahayn oo keliya in uu diyaaradaha F-16-ka  kusoo kordhiyo awoodda ciidamada cirka ee Pakistan, waxa uuse sidoo kale xaqiijiyay in diyaaradahaas ay howlgalladooda si rasmi ah u billaabaan sanadkii 1983-kii. Ilaa laga gaaray markii uu howlgabka noqday, waxa uu la-taliye khaas ah u ahaa  janaraal Zia-ul-Haq oo uu ka caawin jiray xogaha ku saabsan arrimaha militeriga iyo amniga. Sidaas awgeed, islamarkii uu shaqada joojiyay sanadkii 1985-kii, waxa uu jeediyay khudbad uu ku fashilay macluumaadkii ku saabsanaa qorsheyaasha weerarrada. Hal sano kaddib markii ay Pakistan xaqiijisay inay haysato hubka nukliyeerka, waxaa qarxay dagaalkii ay la gashay Hindiya ee la magac baxay Kargil, oo dhacay sanadkii 1999-kii. Dadka qaar ayaa xitaa is weydiinaya su'aal ku saabsan in Hindiya iyo Israa'iil ay rabeen inay burburiyaan hubka nuclear-ka ee ay heysato Pakistan. Horay waxaa usii jirtay sheekada ku saabsan in diyaarad dagaal oo ay Israa'iil leedahay ay burburisay warshaddii nuclear-ka ee dalka Ciraaq. Afartan sano ka hor ayuu dhacay howlgalkaas oo ay Israa'iil ku magacowday ""Operation Opera"", waxaana loo adeegsaday diyaaradda militariga ee loo yaqaanno F-16. Qaar ka mid ah warbaahinta ayaa soo tabiyay in Israa'iil ay sheegtay in ""haddii aysan weerarkaas fulin lahayd ay Ciraaq awood u yeelan lahayd hubka nuclear-ka""."	https://www.bbc.com/somali/articles/cv2rd8jxj94o
politics	"Haweeney la dhalatay Trump oo ku tilmaamtay ""beenaale aan mabda' lahayn"""	"Haweeney la dhalatay Madaxweynaha Maraykanka, Donald Trump, marna ahayd xaakiim heer federaal ah, ayaa sheegtay in walaalkeed uu yahay beenaale aan ""wax mabda' ah"" lahayn, sida lagu ogaaday cod sir ah oo laga duubay. Hadalkaasi adag ee ay sheegtay Maryanne Trump Barry oo da' ahaan ka weyn Madaxweynaha, ayaa waxaa si qarsoodi ah uga duubtay gabar ay eedo u tahay oo lagu magacaabo Mary Trump, taasoo bishii hore daabacday buug ay si weyn ugu dhaliishay Mr Trump. Mary Trump ayaa sheegtay inay codka u duubtay si ay isaga difaacdo dacwad maxkamadeed oo uga timaado eedadeed. Madaxweyne Trump oo ka jawaabay arintaasi ayaa war qoraal ah oo ka soo baxay Aqalka Cad waxa uu ku yiri ""maalinba wax horleh ayay sheegaan, yaa se u joojinaya."" Shan arrimood oo naxdin leh oo ku jira buugga lagu kashifayo Donald Trump Maxaad ka ogtahay qoyska Trump? Codkaasi sirta ah ayaa waxa markii u horreysay ka hadashay jariirada Washington Post, waxaana markii dambe helay wakaaladda wararka ee Associated Press. Maryanne Trump ayaa ku dhaliishay maamulka Trump siyaasaddiisa ku aaddan soogalootiga, taasoo horseeday in carruur da' yar lagu xiro goobo dadka lagu hayo oo ku yaal xuduudda Maraykanka iyo Mexico. ""Waxa uu doonayo oo keliya ayaa ah inuu raali-geliyo dadka taageersan,"" ayay tiri. Mary Trump ayaa buuggeeda ""Sida uu qoyskeyga uga dhashay ninka ugu khatarta badan caalamka"" ku sheegtay in adeerkeed uu saaxiibkii lacag ku siiyay si uu ugu galo imtixaanka SAT loo yaqaano ee ay qaataan ardayda ku biiraya jaamacadaha Maraykanka. Maryanne ayaa codka laga duubay uga hadashay arinkaasi, waxa ayna tilmaamtay inay xitaa garaneyso magaca saaxiibkaasi u fariistay imtixaanka. ""Waxa uu ku helay jaamacadda Pennsylvania kadib markii uu qof kale u qaatay imtixaanka,"" ayay tiri haweeneydaasi la dhalatay Trump. Maryanne ayaa taageero u ahayd walaalkeed Donald Trump, waxaana ay horay u sheegtay inay leeyihiin xiriir dhaw. Waxa ay mar ka warrantay sida uu Donald Trump maalin kasta cisbitaalka ugu soo booqan jiray xilli ay qalliin gashay. Mary Trump, oo hadda 55 jir ah, waa gabadha uu dhalay Fred Trump Jr, oo ah madaxweynaha walaalkiis ka weyn. Fred Trump Jr, wuxuu geeriyooday sanadkii 1981-kii, xilligaas oo ay da'diisa ahayd 42 sano. Inta badan waqtigii noloshiisa wuxuu dhibaato badan kala kulmay isticmaalka maandooriyaha, dhimashadiisa xilliga hore timidna waxaa sababay wadne xanuun lala xiriiriyay maandooriyihii uu isticmaali jiray. Madaxweyne Trump wuxuu geerida walaalkiis u soo qaataa dagaalka ka dhanka ah maandooriyaha lala qabsado."	https://www.bbc.com/somali/war-53883338
politics	Ilhaan Cumar oo ka baxday heshiiskii dhaqaale ee ay kula jirtay shirkadda ninkeeda	"Warbaahinta reer Galbeedka ayaa si weyn u hadal haya sheeko ku saabsan in Ilhaan Cumar, oo ka tirsan Aqalka Wakiillada Mareykanka, ay xiriirkii shaqo u jartay shirkadda la talinta dhinaca siyaasadda ee uu leeyahay seygeeda. Ilhaan, oo dhawaan mar kale ku guuleysatay xubinnimada Golaha Congress-ka ee ay ku matasho gobolka ay Soomaalida ku badan yihiin ee Minnesota, ayaa Axaddii ku dhawaaqday go'aanka ay xiriirka dhaqaale ugu jartay shirkadda E Street Group, oo uu leeyahay seygeeda Tim Mynett, sida ay wargeysyo kala duwan xuseen. Wakaaladda wararka ee Associated Press oo ka mid ah warbaahinta wax ka qoray sheekadan ayaa sheegtay in Ilhaan ay go'aankaas u sababeysay si ay taageerayaasheeda ugu caddeyso in aysan jirin arrin gaar ah oo kala dhaxeysa shirkaddaas. Email ay Ilhaan Cumar u dirtay taageerayasheeda ayaa erayada ku qoran waxaa ka mid ahaa: ""Waxaan go'aansannay inaan baabi'inno qandaraaskii aan kula jirtay shirkadda Tim iyo Will. Halka taageerayaal badan oo aan isu dhownahay, si fiicanna u yaqaanna labadaas ay soo jeedinayaan inaan la sii wadno wada shaqeynta - Anigu waxaan doonayaa inaan qof walba oo taageersan ololaheenna, waqti iyo dhaqaalena ku bixiya u xaqiijiyo inaysan jirin cillad ku jirta taageeradaas."" Wararka ayaa intaas ku daraya in ololaha Ilhaan uu sidaas kusoo afjaray wadashaqeyntii uu la lahaa E Street Group kaddib markii ay kala qeybsadeen lacag ku dhow $3 milyan oo doolar. Ololaha Ilhaan ayaa ahaa macmiilka ugu weyn ee shirkadda Tim Mynett, wuxuuna soo tabiyay inuu sanadkan gidihiisa oo kaliya shirkaddan siiyay ilaa $1.1 milyan oo doolar, oo loogu sameeyay xayeysiimo iyo la talin dhinaca siyaasadda ah. Warbaahinta qaar ayaa shaacisay in ilaa bishii July ee sanadkii 2019-kii uu ololaha Ilhaan shirkadda Tim siiyay lacag ku dhow $2.8 milyan oo doorarka Mareykanka ah. Email-ka ay Ilhaan u dirtay taageerayaasheeda ayey ku sheegtay in aysan goor hore xiriirka u jarin shirkadda ninkeeda, maadaa ay isticmaashay dhaqaalaheedii, siyaasiyiintii kula tartamayay doorashada guudna ay isu baheysteen. Ilhaan Cumar ayaa bishii March ee sanadkii lasoo dhaafay guursatay la taliyaheedii dhinaca siyaasadda, Tum Mynett, markaasoo ay shirkaddiisana isbahaysi la sameysatay. Arrintaas ayaa durba dhalisay dood xoog leh iyo cabasho ay dad iyada kasoo horjeeda u gudbiyeen Guddiga Doorashada ee Federaalka. Waxay ku eedeeyeen in safarro shakhsi ahaaneed oo uu Mr Mynett galay lagu maareeyay dhaqaalaha loogu talagalay ololaha doorashada. Hase ahaatee Guddiga Doorashada ee Federaalka wax tallaabo ah kama uusan qaadin. Ilhaan ayaa dhankeeda sheegtay in lacagta uu isticmaalay Tim ay ahayd mid sharciga waafaqsan. Waxay intaas ku dartay in dhaqaalahaas ay isticmaaleen dad ka badan hal qof. Barteeda Twitter-ka ayey xilligaas kusoo qortay: ""Doolar kasta oo la isticmaalay wuxuu ku baxay koox ka bada 20 qof oo wadajir ah, kuwaasoo naga caawinaya dagaalka aan uga hortageyno weerarrada nagu socda iyo dadaalladeenna dhulka iyo kuwa online-ka ee aan kula dagaallameyno Covid-19."" Tim Mynett  oo u dhashay dalka Mareykanka ayaa waxa la sheegay inuu dhashay sanadkii 1981, waxna ku bartay jaamacadda New York. Bartiisa LinkedIn ayuu ku xusay in sanadihii 2001 iyo 2002 uu wax ku bartay jaamacadda Kwazulu Natal ee dalka Koonfur Afrika. Waxaa uu soo bartay culuunta siyaasadda oo uu ka qalin jabiyay sanadkii 2003, wixii intaa ka dambeeyayna waxaa uu lasoo shaqeeyay hey'ad la yiraahdo Alliance for Justice kahor inta usan ku biirin shirkadda E Street Group. Waxaa uu horay usoo maray guur, waxaana ay wada joogeen Beth Mynett oo ay dhawaan kala tageen. Mynet waxaa uu ka tirsan yahay E Street group oo ah shirkad inta badan ka shaqeysa istaatijiyadda ololaha doorashooyinka, dejinta qorsheyaasha musharixiinta doorashooyinka iyo shaac bixinta. Sida ku qoran barta uu ku leeyahay LinkedIn, Tim waxaa uu ku takhasusay sidii ay xubnaha Congress-ka, musharixiinta u tartamaya xilalka, hey'adaha samafalka iyo ururada siyaasadda ay u heli lahaayeen lacago tabarucaad ah."	https://www.bbc.com/somali/war-54963497
politics	Maxaad kala socotaa howlgalladii khaaska ahaa ee lagu dilay ama lagu xiray Usaama, Saadaam iyo Qadaafi?	"Mareykanka ayaa muddo sannado ah hoggaanka u hayay dadaal lagu doonayay in lagu soo xiro ama lagu dilo madaxda kooxo argagixiso ah ama madaxweyneyaal dalalkooda laga afgambiyay oo loo heysto dambiyo kala duwan. Dadka loogu doon doonista badnaa waxaa ka mid ahaa madaxweynihii hore ee dalka Ciraaq Saadaam Xuseen, Madaxweynihii hore ee dalka Liibiya Mucamar Qadaafi iyo hoggaamiyihii hore ee ururka Al-Qaacida Usaama bin Laadin. Laamaha sirdoonka Mareykanka ayaa qorshe walba u sameyn jiray sidii ay ugu guuleysan lahaayeen hadafkaas. Qof marka uu noqdo hoggaamiye waddan ama koox waxyaabaha uu fursadda u helo waxaa ka mid ah in la difaaco sharaftiisa oo amnigiisana la sugo. Taas ayaa adkeyneysay in horumar laga gaaro soo qabashadooda ama dilkooda. Haddaba sidee ayay u dhaceen howlgalladii khaaska ahaa ee raggaas ka dhanka ahaa? Ciidamada amaanka iyo kuwa sirdoonka ee Mareykanka ayaa howlgal ay ujeeddadiisu ahyad in lagu xiro ama lagu dilo Usaamada bin Laadin. Ninkan oo ahaa hoggaamiyihii hore ee kooxda A-Qaacida ayaa loo heystay dambiyo uu ka mid yahay weerarkii Mareykanka ka dhacay September 11,2001. Howlgalkan oo lagu magacaabay ""Neptune Spear"" waxaa la qorsheynayay muddo bilooyin ah. Laakiin daqiiqado kooban ayaa lagu fuliyay bishii May ee sanadkii 2011-kii. Koox khaas ah oo ka tirsan ciidamada Mareykanka ayaa ka safray dalka Afghanistan waxayna xilli saq dhexe ah gaareen meel 192km gudaha u ah dalka Pakistan oo uu ku dhuumanayay Usaama bin Laadin. Ciidankan oo watay diyaarad nooca qumaatiga u kaca ah (helicopter) ayaa si deg deg ah u weeraray dhismaha la bartilmaameedsanayay, iyagoo halkaas ku toogtay shan ruux oo uu ku jiray Usaama bin Laadin. Qiyaastii 40 daqiiqo kaddib way ka tageen goobta, iyagoo horay usii qaatay meydka Bin laadin iyo qalab kumbuyuutarro ah oo ay ku jirtay xogta sirdoonka ee kooxda Al-Qaacida iyo howlaha ay fulinayeen. Waxay halkaas uga tageen dad kale oo la dilay, oo ay ka mid ahaayeen haweeney iyo mid ka mid ah carruurtii Bin Laadin. Waxay sidoo kale ka tageen koox ka kooban saddex haween ah iyo 13 carruur ah -11 wiil iyo 2 gabdhood - oo gacmaha laga wada xiray. Howlgalkaas oo dhacay 2-dii bishii May waxaa ciidanka caawiyay iftiinka dayaxa oo si fiican wax loogu arkayay. Madaxweynihii Mareykanka ee xilligaas, Barack Obama ayaa soo bandhigay oggolaanshaha weerarka oo la bixiyay subaxnimadii Jimcada ee 29-kii bishii April. Inta uusan howlgalka bilaabanin labo kooxood oo ka tirsan ciidanka Mareykanka ayaa shan diyaaradood looga soo qaaday saldhigga Mareykanka ee magaalada Jalalabad ee dalka Afghanistan. Koox kale ka kooban 24 askari oo watay saddex diyaaradood oo helicopter ah ayaa ku diyaarsanaa meel 10 daqiiqo looga socdo garoonka diyaaradaha. Labo diyaaradood oo kale - oo noocoodu yahay Black Hawk - ayaa u duulay deegaanka Abbottabad. Waxaa labada diyaaradood la socday 23 askari, turjumaan iyo hal eey. Kaddib saddex askari ayaa lagu amray inay raadiyaan Bin Laadin. Markii hore qorshuhu wuxuu ahaa in mid ka mid ah diyaaradaha ay dul tagto dhismaha dheer ee uu ku jiray Usaama, kaddibna ay askarta kor uga daataan iyagoo xargo uga dagaya diyaaradda. Ujeeddadu waxay ahayd in howlgalka uu ku dhaco shanqar la'aan iyadoo aan cidna hurdada laga toosinin. Markii ay CIA-da billaabeen howlgalka lagu soo xirayo ama lagu soo dilayo Bin Laadin bishii May 2011, dowladda Mareykanku waxay go'aansatay in aysan Pakistan ku wargelinin goorta ay diyaaradaha qumaatiga u kaca galayaan gudaha Pakistan. Waxay ka cabsanayeen in uu qof xogtaas u gudbiyo Bin Laadin, uuna sidaas ku baxsado. 13-kii bishii December, 2003 ayay howlgalkan oo lagu magacaabay ""Red Down"" militariga Mareykanka ka fuliyeen magaalada Ad-Dawr, oo u dhow magaalada Tikrit ee dalka Ciraaq. Waxaa lagu guuleystay in Saadaam Xuseen lasoo xiro isagoo nool. Howlgalka waxaa loogu magac daray filim soo baxay sanadkii 1984-kii. Kaddib markii Saadaam Xuseen xilka looga tuuray dagaalkii Ciraaq, militariga Mareykanku waxay bilaabeen inay raadiyaan madaxweynihii dalka xukumayay iyo saraakiishii sar sare ee maamulka dowladdiisa. Xog ayaa horseedday in loogu tago meel god ah oo u dhow beer ku taalla agagaarka magaalada uu kasoo jeeday ee Tikrit. Ciidankii howlgalka fulinayay oo qorsheynaya in ay bambo ku tuuraan godka ayuu mar qura kasoo baxay Saadaam Xuseen, wuuna is dhiibay, sida uu sheegay Korneyl James Hickey oo hoggaaminayay howlgalkaas. Xogta muhiimka ah ee lagu soo qabtay Saadaam waxaa laga helay nin Baqdaad lagu xiray maalintaas maalintii ka horreysay, sida uu korneylka sheegay. Inkastoo goobtaas horay loo baaray, waxaa suuragal ah in markii hore uusan joogin Saadaam maadaama uu marba meel u baxsanayay. Ma jirin wax telefoonno ama qalab kale oo laga helay goobtii lagu xiray Saadaam Xuseen, taasoo caddeyneysay in uusan wax xiriir ah la lahayn militariga Ciraaq. Laakiin askarta waxay meeshaas ka heleen lacag dhan $750,000 oo kulligeed u sarifneyd $100, labo qori oo AK47 ah iyo boorso yar. Markii ay kacdoonnadii carabta ka bilowdeen Tunisia bishii December 2010, Liibiya kuma aysan jirin liiska dalalka loo maleynayay inay saameynta gaari doonto durba. Qadaafi waxaa loo arkayay inuu ahaa nin maamulkiisu istiraatiiji yahay oo ay u dul qaadanayeen shacabkiisa in ka badan inta loo dul qaatay madaxda kale ee carabta. Laakiin ma uusan ahayn hoggaamiye u janjeera dhinaca dalalka reer galbeedka, sida madaxda kale ee carbeed. Markii uu xoogeystay kacdoonkii dalalka carabta, dalka Liibiyana ay soo gaareen, Qadaafi wuxuu ka cararay aqalkii madaxtooyada. Waxaa la sheegay inuu aad u xasuustay sidii adkeyd ee uu ula tacaalay fallaagadii ku kacday 1970-meeyadii iyo 1980-meeyadii. Wuxuu geeridiisa ula kulmay si bah dil ah kaddib markii xoogagga NTC ee kasoo hor jeeday maamulkiisa ay heleen isagoo ku dhuumanaya biyo mareen dhulka hoostiisa ah. Wuxuu halkaas galay si uu uga badbaado duqeymo ay diyaaradaha Nato oo dalkaas faro galin ku sameeyay la beegsadeen kolonyo gaadiid ah oo uu watay, isagoo isku doonayay inuu ka cararo magaaladii ugu dambeysay ee uu gacanta ku hayay ee Sirte."	https://www.bbc.com/somali/war-56933315
politics	Sida haweenka codkoodu sabab ugu noqon karo in Trump guulaysto	"Haweenka ku nool xaafadaha ay dadka ladani degan yihiin waxay leeyihiin cod badan oo keeni kara in qofka ay taageeraan noqon karo madaxweynaha  Maraykanka.  Haweenkaas ayaa faahfaahinaya aragtida taban ama ta togan ee ay labada musharax ka haystaan iyaga. Kimberly Kriebel ayaa sharaxaysa guri ay doonayso in ay iibsato. Waa guri laban qurux badan lagu dhisay oo u dhaw halka ay sodohdeed degantahay oo ah East Norriton, oo ah xaafad ay dadka ladani degaan oo ku taal Philadelphia.  Kriebel iyo saygeedu waxay degan yihiin guri ku yaal dhimse fooq ah oo qiyaastii kiiloo mitir iyo badh u jira. ""Markaan halkan imaada waxaan jeclaystaa guryahaa daaradda leh"" ayay tidhi, galabnimo Axad ah iyada oo lugaynaysa waddo caleen dhirta ka soo daadatay goglantahay. Kriebel waa 46 jir waxaanay sheegtay in ay la dhacsantahay siyaasadaha Trump ee ganacsiga taakulaynaya waxaanay aaminsantahay in iyada iyo saygeedu ay heli doonaan fursad fiican oo ay ku iibsadaan guriga ay hiigsanayso hadii Trump xilka sii hayo. Ma xog muhiim ah ayaa laga jabsaday ololaha doorashada Trump? Ma xog muhiim ah ayaa laga jabsaday ololaha doorashada Trump? ""Waa hubaal inuu dhaqaalaha si fiican uga shaqeeyey"" ayay tidhi. Arimo kale oo ay ku jeceshahay na way jiraan. Waxay ku kortay guri qoys Masiixiyiin ah oo waxay u riyaaqdaa mawqifka uu ka taagan yahay in haweenku uurka iska soo ridaan iyo sidoo kale sida uu u taageero xorriyada diinta ""waanu la dhacnay"" ayay tidhi. Aragtidaa togan ee ay ka qabto Trump waxa la qaba haween badan oo ay deris yihiin, laakiin uma wada dhama. Meryl Daly-Parker oo ah kalkaaliso caafimaad oo 54 jir ay ayaa dibadda u soo baxday. Markii la weydiiyey aragtida ay ka qabto Trump, qosol bay ku dhufatay.  Waxay sheegtay in ay farta wadnaha kaga hayso midab takoorka dawladaysan, fayraska korona iyo shaqo la'aanta badan. ""wax badan oo dalkani la daalaa dhacayaa jira"" ayay tidhi, waxaanay sheegtay in Trump wax badan sii kharibay. Waa laba haweena oo ku wada nool xaafadaha dadka ladani degan yihiin oo hadana laba aragtiyood oo kala fog ka qaba madaxweynaha. Codka haweenku weligiiba doorashooyinka Maraykanka miisaan buu ku leeyahay. Haweenka codkooda dhiibta ayaa ka badan ragga, sidaana waxa lagu ogaaday daraasad ay samaysay xarunta cilmi baadhista ee Pew. Muhiimadda aragtida haweenka codka bixiya ayaa dhawaan soo jiidatay ololaha Trump sababtuna waxa weeyi in uu isku deyeyo in uu yareeyo farqiga u dhaxeexay isaga iyo ninka la loolamaya ee Joe Biden marka la eego taageerada haweenka.  Ra'yi ururin uu dhawaan sameeyey Telefishanka ABC ayaa sheegtay in 61%  haweenka codkooda ka dhiibanaya gobolka Pennsylvania ay taageersan yihiin Biden, halka 38% keli ahi ay Trump taageersan yihiin. Trump oo ay caqabad uga timid dacwad kufsi iyo sumcad dil ah oo lagu soo oogay Wax ka ogow siyaasadaha  Trump iyo Biden ee ku aadan Soomaaliya Pennsylvania waa gobol ay aad ugu loolamayaan musharaxiintu oo codkiisuna uu guusha saamayn ku leeyahay. Waana sababtaa ta haweenka ku nool gobolkan codkoodu muhiimad ka weyn tii waayadii hore u yeeshay. Trump wuxuu isku deyeyaa in uu soo jiidto codka haweenkaas. Wuxuu u sheegaa in uu xaafadaha ay degan yihiin ka ilaalin doono dadka geysta falal dembiyeedyada, waxaanu sidoo kale uga digaa halista ay ku yeelan karto siyaasadda Xisbiga Dimuqraadiga ee ah guryo jaban in ay dadku helaan maadaama oo taasi keeni karto in xaafadaha ay degan yihiin dad [sabool] ahi soo degi doonaan. Fagaare ku yaal gobolka Michigan ayaa Trump wuxuu dadkii isku soo baxay ku weydiiyey ''ma waxaad doonaysaan in xaafadaha aad degantihiin ee quruxda badan laga bilaabo mashruuc guriyeyn ah oo jaban?"" fagaareyaal kale oo uu ka hadlayna si toos ah ayuu haweenka ula hadlay. ''Dumarka ladan baan la hadlayaa, fadlan ii codeeya aniga"" ayuu ka yidhi fagaare uu ka ololaynayey oo ka dhacay Nevada. ''Xaafadihiina ayaan ilaalinayaa. Bulshadiina ayaan ilaalinayaa, waxaan hoos u dhigi doonaa falal dembiyeedka ka dhaca xaafadihiina."" Mararka qaarna isaga oo baryootamaya ''fadlan ma aydun i taageeri"" ayuu ku yidhi haweenka gobolka Pennsylvania. Biden ayaa qudhiisuna haweenka codkooda dhiibta u carrab laalaadinaya. Qorshihiisana waxa ka mid ah arimo badan oo ay danaynayaan haweenka ku nool xaafadaha dadka ladani degan yihiin sida isbedelka cimilada, caafimaadka iyo tacliinta aasaasiga ah. Joe Biden ''wuxuu leeyahay astaamaha shakhsiyadii wax hagaajin lahayd"" ayey afadiisa oo haweenka Pennsylvania internet-ka kala hadlaysay tidhi ''yoolkiisuna waa inuu dib u qaabeeyo mustaqbalkeenna"" ayay intaa ku dartay. Xaafadda ay deganyihiin Kimberly Kriebel oo taageersan Trump iyo Meryl Daly-Parker oo iyadna taageersan Biden ayaa goor galab ah isugu yimid bal in ay ka wada sheekaystaan guud ahaan waayaha xaafadaha dadka ladani ay ku nool yihiin ee qudhooduna ku jiraan. Xaafadaha dadka ladani ay degenyihiin dadka ku nooli waxay u badnaan jireen dad caddaan ah oo muxaafidiin ah. Haatan se xaafadaha ay ka midka tahay ta ay ku nooshahay Daly-Parker dad kala isir ah ayaa ku nool mararka qaarkoodna waxay ku kala qaybsamaan siyaasadda. Guri ku yaal wado xaafaddaa marta ayaa waxa dhinac kaga dhegan boodh lagu taageerayo Trump dhanka kalana waxa ku yaal mid kale oo Biden lagu taageerayo. ''Waxa markii hore lagu dhejiyey boodhka Biden"" ayay tidhi Kriebel oo arimaha bulshada ka shaqaysaa ''markii dambena boodhka Trump ayaa lagu dhejiyey"". Sannadkii 2016 ayaa haween badan oo ku nool xaafadaha dadka ladani deganyihiin iyaga oo la dhacsan u codeeyeen Trump. Guud ahaan haweenka cadaanka ah ee u codeeyey waxay ahaayeen 52%. Intan dambe se inkasta oo taageeradiisii haweenka caddaanka ah uu ka haystay hoos udhacday, sida ray'i ururin dalka oo dhan laga sameeyey tilmaamyso, waxa haatan Trump taageersan 45% halka taageerada uu haweenka caddaanka ah ka haysto Biden tahay 54%. Dumar badan oo ku nool xaafadaha dadka ladani deganyihiin ayaan siyaasadda danayn jirin [doorashadii] Trump ka hor. Hase yeeshee arintii isagaa ka dhigay waxa ay si shakhsi ah u daneeyaan. Maanta qaarkood ayaa u arka inuu yahay geesi; halka kuwo kalena u arkaan shar socda. Labada qoloba dedaal bay ugu jiraan in waxay aaminsan yihiin meel maro. Kriebel waxay sheegtay in ay taageersantahay dedaalka uu ku doonayo in sharciyada qaarkood uu wax kaga bedelo iyo sidoo kale in ay jeceshay sida uu ula dagaalamayo nidaamka dawladeed ee kakan. Waxay sheegtay in ay ka walaacsan tahay in xisbiga Dimuqraadigu guulaysto oo taasina saamayn taban ku yeelan karto duruufteeda maaliyadeed. ''Biden wuxuu sheegay in uu cashuurta kordhinayo oo uu soo xarayn doono lacag badan oo tiriliyoonno ah"" ayay tidhi ''waana arin cabsideeda leh taasi"". Ma doonayso in cashuurta la kordhiyo, maadaama oo iyada iyo saygeedu doonayaan in ay guri iibsadaan ''waxay sheegayaan ee ah in wax kastaa bilaash noqon doono, lama hubo in ay run tahay oo ay bilaash noqon doonaan. Waxay sheegayaan jaamacadaha oo bilaa lacag lagu dhigan doono, daryeel caafimaad oo bilaash ah oo la siin doono dadka soo galootiga ah. Maxaa igu qasbaya in lacagta waxaas oo dhan lagu qabanayo aniga la iga qaado?"" Daly-Parker iyaduna aad bay u danaynaysaa doorashadan, hase yeeshee way ka aragti duwan tahay Kriebel. Waxay sheegtay in madaxweynuhu ku guul daraystay in uu dalka hogaamiyo.  ''Isbedel baan u baahannahay"" ayay tidhi.  Dabeetana baabuurkeeday fuushay oo intay daaqadda soo xidhatay dhaqaaqday."	https://www.bbc.com/somali/war-54748613
politics	Mareykanka oo caleema saarka kaddib ka digay khatar argagixiso	"Madaxda ammaanka dalka Mareykanka ayaa ka digay khatar sare oo argagixiso gudaha ah, taas oo laga filan karo dadka aan ku faraxsaneyn natiijada doorashadii November. Waaxda Ammaanka Gudaha ayaa sheegay in weerarkii ay taageerayaasha Trump 6-dii January ku qaadeen US Capitol uu sababi karo inay soo baxaan xagjiriin. Waxay ka digtay khatar ka imaan karta dadka ka careysan howlaha dowladda. Balse waxay intaas ku dartay inaan la ogeyn hadduu jiro qorshe gaar ah oo abaabulan. Weerarkii US Capitol ayaa ku soo beegmay xilli Kongareeska ay kulan lahaayeen si ay u ansixiyaan guushii doorashada ee Joe Biden. Madaxweynihii markaas xilka ka sii degayay Donald Trump ayaa wax yar kahor taageerayaashiisa khudbad ugu jeediyay bannaanka Aqalka Cad wuxuuna ku cel celiyay sheegashooyin aan caddeymo loo heyn oo ah in doorashada lagu shubtay. Wuxuu ku yiri: ""Haddii aadan si adag u dagaallamin ma sii heysan doontaan dal."" Kaddib koox ayaa u dhaqaaqday Capitol, iyagoo xoog ku galay dhismaha. Shan qof, oo uu ku jiray sarkaal booliiska Capitol ka tirsanaa, ayaa ku dhintay weerarka. Mr Trump waxaa xil ka qaadis ka gudbiyay Aqalka Wakiillada sababo la xiriira inuu kicin sameeyay, waxaana lagu wadaa in dacwad ku soo oogiddiisa ay Aqalka Sare ka bilaabato bisha soo socota. Talo bixinta shalay ayaa lagu sheegay in waaxda ay rumeysan tahay in khatar sare ay jiri karto toddobaadyada ka dambeeya caleema saarkii sida fiican u dhacay. Waxaa intaas lagu daray in koox xagjiriin ah laga yaabo inay beegsadaan saraakiisha la doortay iyo xarumaha dowladda. Waa digniintii ugu horreysay ee ay waaxdu soo saarto muddo sanad ah. Weerarkii Capitol ayaa ka fajaciyay dalkaas iyadoo si degdeg ah loo soo qabtay dadkii ku lugta lahaa. Dacwad oogayaasha ayaa sheegay inay aqoonsadeen ilaa 400 oo qof oo laga shakisan yahay isla markaana ay soo xireen 135 qof oo lala xiriirinayo weerarkaas. Iyadoo ay dowladdu uga digeyso dadka Ameerikaanka ah inay ka feejignaadaan weerar ka imaan kara xagjiriin gudaha dalkaas ka soo baxa, haddana dad badan ayaa kooxdii weerartay US Capitol u aqoonsan inay yihiin ""waddaniyiin"" ay tahay in la maamuuso. Barta baraha bulshada ee Telegram, oo kooxo badan oo garabka midig ah ay u wareegeen tan iyo intii laga mamnuucay Twitter iyo Facebook, kooxdii weerartay Capitol ayaa looga aqoonsaday dagaal yahannada xornimada iyo geesiyaal. Kooxahaas ayaa ka hadla arrimo xagjirnimo ay ka muuqato, lamana kala garanayo in qoraallada qaar ay soo dhigaan shakhsiyaad ama mashiinno. Qoraallo badan ayaa waxaa soo dhiga dadka sida dhabta ah u aaminsan Donald Trump kuwaas oo qaba inay tahay inuu weli sii noqdo madaxweynaha Mareykanka."	https://www.bbc.com/somali/war-55836984
politics	Dacwadda ICJ Kenya-Soomaaliya: Madaxwenihii Dacwadda Badda geeyay maxkamadda oo dhaliiyay dowladda madaxweyne Farmaajo	"Madaxweynihii hore ee Soomaaliya Xasan Sheekh Maxamuud, oo maxkamadda Caalamiga ah ee Caddaaladda (ICJ) u gudbiyay dacwadda muranka xadka badda ee u dhaxeeya Soomaaliya iyo Kenya ayaa dhaliil usoo jeediyay dowladda uu madaxweynaha ka yahay Maxamed Cabdullaahi Farmaajo. Shir jaraa'id oo uu Xasan Sheekh Maxamuud ku qabtay magaalada Muqdisho ayuu uga falceliyay go'aankii ugu dambeeyay ee ay garsoorka maxkamadda ICJ mar kale dib ugu dhigeen dhageysiga kiiska. Wuxuu eedeyn kala dul dhacay xukuumadda hadda jirta. ""Qaddiyadda badda afar sano ku dhawaad oo lasoo dhaafay waxay taagan tahay meeshii ay dowladdan ugu timid, waxba kama dhaqaaqin. Saddex jeer oo isku xigta in dib loo dhigo, oo mar walba Kenya codsigeeda daraaddiis dib loogu dhigo dowladdeennuna aaney ka hadlin - waan diiddaneyn unbey na dhahaa laakiin inay diiddaneyd ay dadka tusi weydo - shaki badan ayey arrintaas abuurtay,"" ayuu yiri madaxweynihii hore. Dowladda Soomaaliya ayaa dhankeeda sheegtay inay ka xun tahay dib u dhigista. Inkastoo xukuumadda federaalka Soomaaliya ay maalmihii lasoo dhaafay si weyn uga biyo diidsaneyd dib u dhigista dacwadda ayaa hadda sheegtay inay u hoggaansami doonto jadwalka cusub. Ra'iisul Wasaare ku xigeenka Soomaaliya, Mahdi Maxamed Guuleed, oo hoggaaminaya guddiga dacwadda u qaabilsan dowladda Federaalka oo goor dhaweyd ay la xiriirtay BBC-da ayaa yiri: ""Mar walba Soomaaliya dalabkeedu wuxuu ahaa inaan dib u dhigis kale lagu sameynin dacwadda laakiin hadda waxaan ku khasban nahay inaan ku qanacno go'aanka maxkamadda. Makamadda Caddaaladda Caalamiga ah ee ICJ ayaa shalay soo saartay go'aanka ay dib ugu dhigeyso dhageysiga kiiska muranka badda, iyadoo sababtana ku sheegtay codsi uga yimid Kenya iyo saameynta xanuunka coronavirus. Su'aashaas waxaan hor dhignay Dr Afyare Cilmi, oo ah falanqeeye ku xeel dheer arrimaha siyaasadda iyo xiriirka caalamiga ah. ""Kolley Soomaalidu dabcan way jeclaan lahayd in waqti hore arrintan lagu kala baxo, laakiin hadda anigu ma arko wax weyn oo dhib ah haddiiba kiiska uu wali yaallo maxkamadda,"" ayuu yiri. Dhanka kale wuxuu qeexay in sida aragtidiisa ah ay hadda xaaladdu ka weyn tahay codsiga Kenya. ""Hadda dhacdadan ma aha wax Kenya u gaar ah, wax Soomaaliya u gaar ahna ma aha, waa wax adduunka oo dhan ku wajahan waana wax saameyn ku yeelan doona maxkamadda iyo sida ay u shaqeyn doonto wuxuu ula jeedaa sababta dib u dhigista kiiska oo uu qeyb ka yahay coronavirus), marka waxaan isleeyahay haba soo daahdee waxay gaari doontaa in si uun loo kala baxo,"" ayuu yiri Dr Afyare. Bisha March ee sanadka dambe ayaa loo asteeyay kiiskan. Wuxuu dhageysiga billaabanayaa bisha March, 2021-ka, waxaana la wadi doonaa ilaa 4 maalmood. Isniin, 15 March, (10:00 am - 01:00 pm): Furitaanka doodda afka ah ee dhinaca Soomaaliya, wareeggeeda koowaad. 03:00 pm - 04:30 pm: Sii waditaanka doodda afka ah ee dhinaca Soomaaliya, wareeggeeda koowaad. Arbaco, 17 March, ((10:00 am - 01:00 pm): Furitaanka doodda afka ah ee dhinaca Kenya, wareeggeeda koowaad. 03:00 pm - 04:30 pm: Sii waditaanka doodda afka ah ee dhinaca Kenya, wareeggeeda koowaad. Khamiis, 18 March, (03:00 pm - 06:00 pm): Doodda afka ah ee dhinaca Soomaaliya, wareeggeeda labaad. Jimce, 19 March, (03:00 pm - 06:00 pm): Doodda afka ah ee dhinaca Kenya, wareeggeeda labaad. April 7, 2009:- Dowladdii Kumeel Gaarka ahayd ee Soomaaliya iyo Jamhuuriyadda Kenya ayaa kala saxiixday heshiis Isfahan ah oo la xiriiray xadka badda ee labada dhinac. Heshiiskaasi waxaa dinaca Soomaaliya u saxiixay Cabdiraxman Cabdishakur, oo xilligaasi ahaa wasiirkii qorsheynta iyo iskaashiga caalamiga ah. Dhanka Kenya waxaa u saxiixay Moses Wetangula, oo markaasi ahaa wasiirka arrimaha dibedda ee Kenya. Heshiiskaas kuma jirin arrinta la xiriirta xadka badda, balse wuxuu dhigayay hanaankii loo mari lahaa in lagu xalliyo khilaafka xadka badda ee laba dal u dhexeeya. August 1, 2009:- Baarlamaanka Soomaaliya ayaa dood dheer ka dib, aqlabiyad ballaaran ugu codeeyay in la laalo heshiiska isafgaradka ahaa ee dhex maray Soomaaliya iyo Kenya. Kulan aan caadiga ahayn oo ay yeesheen ayay Baaramaanka gebi ahaanba ku diideen in xitaa doodad ku saabsan arrintan dib loo dhigo, oo wasiirka arrintan khuseyso la siiyo fursad oo ku faahfaahiyo heshiiska. July 13, 2015:- Sannad ka dib markii ay ku war galisay maxkamadda iney dacwad u soo waddo, Soomaaliya ayaa rasmi ahaan kiiska badda u geysay maxkamadda cadaaladda caalamiga ah ee ICJ. Xeerilaaliyaha Soomaaliya Axmed Cali oo BBC-da la hadlayay xilligaasi ayaa sheegay in arrintan ay go'aankeeda gaari karto oo keliya maxkamaddaasi, halka Xeerilaaliyaha Guud ee Kenya ee xilligaasi Githu Muigai uu isagana BBC-da u sheegay in Soomaaliya aysan xaq u lahayn in kiiskan ay geyso maxkamaddaas. December 18, 2017:- Kenya ayaa xareysay jawaabta ay ka bixineysay kiiska ay Soomaaliya u gudbisay maxkamadda caalamiga ah ee ICJ. Xeerilaaliyaha Guud ee Kenya wuxuu ku dooday in maxkamadda aysan xaq u lahayn inay go'aan ka gaarto kiiskan. Wuxuu codsaday in arrintan ay labada dal ku xalliyaan wadahadal. Soomaaliya ayaa iyaduna dhankeeda bixisay jawaabteeda ku aaddan codsigii Kenya ay maxkamadda uga dalbatay in arrintan dibedda maxkamadda lagu xalliyo. Xeerilaaliyaha Soomaaliya Axmed Cali Daahir ayaa ku adkeystay in Soomaaliya ay u aragto in maxkamadda ay tahay goobta keliya ee lagu kala bixi karo. Waxayna xukuumaddiisa diidday dooddii Kenya ee ahayd in labada dhinac ay gaareen heshiis Isfahan oo waafaqsan xeerarka caalamiga ah, kaas oo ay tahay in Soomaaliya ay xushmeyso. Soomaaliya aya ku doodday in heshiiskaasi uusan sharci ahayn maadaamma uu diiday baarlamaankii Soomaaliya ee xilligaas. Feb 02, 2018:- Maxkamadda Cadaaladda ee Qaramada Midoobay ayaa go'aan ku gaartay inay dhageysan karto dacwadda ku saabsan muranka badda ee u dhexeeya Soomaaliya iyo Kenya. Xaakimiinta Maxkamadda ayaa u codeeyay kiiska ka dib markii ay ka hadleen sharci ahaanta doodda Soomaaliya iyo diidmada Kenya. Hase ahaatee, maxkamaddu weli ma aysan qaban taariikhda la dhegeysan doono dacwadda. Feb 07, 2019:- Soomaaliya ayaa waxay London ku qabatay shir ay ku sheegtay inuu suuq-geyn u ahaa shidaalka Soomaaliya. Bishii Oktoobar ee sannadkii 2019 : Maxkamadda Caddaallada Adduunka waxay dib u dhigtay dhageysiga kiiska badda oo xilliggaas la qorsheeyay in uu dhaco 4-ta Nofeembar, balse waxay ka dhigtay bisha Juun ee sannadka 2020-ka."	https://www.bbc.com/somali/war-52740043
politics	"Ra'iisul wasaaraha Lesotho: ""Inta aan xilka hayo la ima maxkamadeyn karo"""	"Qareenka ra'iisul wasaaraha dalka Lesotho oo loo heysto dembi ah in uu dil geystay ayaa maxkamadda u sheegay in ra'iisul wasaaraha aanan loo maxkamadeyn karin eedeymaha loo heysto ee ah in uu wax ka ogaa dilka xaaskiisi hore. Qareenka ayaa ku dooday in ra'iisul wasaare Thomas Thabane uu yahay qof xasaanad leh, haatanna aanan loo qabsan karin dilka xaaskiisi hore, Lipolelo Thabane oo la dilay sanadkii 2017-ka. Kiiska loo heysto madaxa xukuumadda Lesotho ayaa loo sii gudbiyay maxkamadda sare ee dalkaas, waxaana xaaska ay haatan wada joogaan loo heystaa inay ka dambeysaa dilka haweeneydii koowaad ee dalkaas. Arrintan ayaa ka yaabisay dad badan oo ku nool dalkan yare e ku dhex yaala wadanka Koonfur Afrika. Qareenka difaacaya ra'iisul wasaaraha oo lagu magacaabo Qhalehang Letsika ayaa sheegay in marnaba aanan la maxkamdeyn karin madaxa xukuumadda inta uu xafiiska hayo, balse uusan ka sareynin sharciga. Xaakimka maxkamadda ayaa kiiska u gudbiyay maxkamadda sare, taas oo arrintani u wajihi doonta sida maxkamadda dastuuriga. Mr Thabane, oo ay da'diisu tahay 80 sano jir ayaa ka baaqsaday in uu maxakamadda yimaado toddobaadkii lasoo dhaafay, kadib markii dalka Koonfur Afrika uu u aaday hawla caafimaad. Waxaa soo baxay warar sheegaya in uu u baxsaday dalka Koonfur Afrika, haseyeeshee waa uu beenniyay wararkaas. Inkastoo uusan Mr Thabane ka hadlin eedeymaha loo soo jeediyay ayaa haddana waxaa uu ku dhawaaqay in uu xilka ka degayo bisha July ee sanadkan, isagoo sheegay inuu hawlgab noqonayo. Xaaska uu haatan qabo ayaa sidoo kale dhawaan lagu so eedeeyay inay dishay xaaskii lala qabay. Waxaa uu noqonayaa hogaamiyihii ugu horreeyay ee Afrikana ah ee lagu eedeeyo inay ku lug lahaa dil isagoo xafiiska haya. Lipolelo, oo 58 jir ahayd ayaa toogasho lagu dilay laba maalin kahor doorashadii 2017, kahor inta uusan Thabane noqon ra'iisul wasaare. Markii la dilay xaaskiisa, waxaa uu falkii dhacay ku tilmaamay ""axmaqnimo"", balse booliska waxay haatan ku eedeeyeen in uu ku lug lahaa dilka xaaskiisa. ""Booliska waxay hataan ka shaqeynayaan sidii maxkamad loo soo taagi lahaa"", ayay sheegeen booliska Lesotho. Sidoo kale taliye ku xigeenka booliska Lesotho, Paseka Mokete ayaa isna xaqiijiyay in ra'iisul wasaaraha maxkamad lasoo taagi doona. Muxuu arrintan ka yiri ra'iisul wasaaraha? Mr Thabane oo maalma kahor la hadlay warbaahinta Qaranka ee dalkaasi ayaa sheegay in dalkiisa uu ugu adeegay si hufan, xilkana uu ka degi doona bartamaha sanadkan, waxaana uu yiri: ""Waxaan ka shaqeeyay Lesotho xasiloon oo nabad ah, da'da aan haatan joogana waxaa muuqto in aan daalay"". Xisbiga talada haya ayaa ra'iisul wasaaraha u qabtay in kama dambeys uu isku casilo muddo toddobaad ah. Waxaa lagu soo warramayaa inay adag tahay in ra'iisul wasaraaha Lesotho uu arintan ka weecdo, waxaana taas ay dalka Lesotho u horseedi doontaa dhibaato dhanka dastuurka ah, maadaama hogaamiye xil haya aanan maxkamad lasoo taagi karin. Xaaskii hore ee hogaamiyaha Lesotho ayaa la dilay xilli ay kusii jeeday guri ay leeyihiin qoyskooda oo ku yaalla tuulo dhacda duleedka caasimadda Maseru. Xilliga la dilay waxaa uu khilaaf ku saabsan furriin kala dhaxeeyay ra'iisul wasaare Thabane, waaana xilligaas uu ra'iisul wasaaraha la joogay xaaska uu hataan qabo ee Maesaiah. Xaaska koowaad ee la dilay ayaa ku guuleysatay in iyada loo aqoonsado haweeneyda koowada ee dalkaas kadib markii maxakamd ay tagtay, arrintaas oo ka hor timid damacii xaaska labaad oo dooneysay in iyada ay noqoto. Maesaiah oo ah xaaska hataan u dhexda ra'iisul wasaraaha ayaa Thabane kala qeybgashay xafladda dhaarinta iyadoo tacsida ay taalo. Maesaiah oo lagu soo oogay dacwad ah inay iyada dilka ka dambeysay ayaa lagu soo daayay damaanad lacageed, ilaa iyo haddana ma aysan qiranin wax dembi ah."	https://www.bbc.com/somali/51624983
politics	Madaxda Sirdoonka Mareykanka oo aad uga cabsanaya Donald Trump	"Xilli saraakiil badan baa horay shaqada looga eryay wareegto madaxweyne iyo magacaabista kuwo kale - haddana la hadal hayo in saraakiil kale la eryi rabo - ayaa waxaa isasoo taraya cabsi xoog leh oo ku dhex faaftay sirdoonka Mareykanka iyo waaxda amniga qaranka. Waxaa walaac weyn laga qabaa in arrintan ay tahay isku day uu madaxweynaha ku doonayo inuu xilka isku dhajiyo. Laakiin gudaha sirdoonka waxaa laga aaminsan yahay in ujeeddada madaxweynaha ay noqon karto aargoosi shakhsi ah oo ka turjumaya madaxweynenimada Donald Trump. Hase yeeshee, waxaa hubanti la'aantan laga cabsi qabaa inay khatar weyn keento xilliga kala guurka ee ay xilka ku kala wareegayaan maamulkii hore iyo maamulka madaxweynaha la doortay. Go'aannadii shaqada looga eryay madaxdii sare ee Wasaaradda Gaashaandhigga, oo uu ku jiro wasiirkii difaaca, wuxuu, sida ay dad badan aaminsan yihiin, ahaa billow uun. Dhinac markii laga eegana, arrintan waxay sababteeda noqon kartaa in madaxweynuhu uu ka cadheysan yahay in ay u hirgali waayeen ujeeddooyin dhowr ah oo uu damacsanaa inta uu xilka hayo, sida in ciidamada Mareykanka laga soo saaro Afghanistan. Laakiin dad badan oo kale waxay rumeysan yihiin in xaaladdan ay u muuqato ficilladii ugu dambeeyay ee dagaalka muddada dheer soo socday. Madaxweyne Trump ayaa in muddo ahba shaqada ka eryayay saraakiisha waaxda amniga qaranka Mareykanka, isagoo ku eedeynayay ""inay yihiin hay'ad qota dheer"" oo isaga kasoo horjeedda. Waxyaabaha uu ka cadheysnaa waxaa ka mid ah warbixintii ay sirdoonka kasoo saareen arrintii ku saabsaneyd in Ruushka uu faragalin ku sameeyay doorashadii Mareykanka ee 2016-kii, si uu Trump ugu guuleysto, taasoo uu u arkayay inay dharabrjab ku ahayd saxnimada guushiisa. Islamarkiiba wuu ka falceliyay warbixintaas, ilaa haddana ma uusan ka harin aargoosigeeda. Bilihii lasoo dhaafay wuxuu xoogga saarayay inuu dib u kala caddeeyo xog uu u maleynayo inay ka caawin doonto inuu baannaanka soo dhigo khaladkii shaqada looga eryay. Aqalka Cad ayaa isku hareereeyay siyaasiyiin ay xulafo ahaayeen Trump, sida agaasimaha waaxda sirdoonka oo taageersanaa tallaabadaas, laakiin haddana waxaa jiray saraakiil kale oo kasoo horjeeday. Agaasimaha laanta sirdoonka Mareykanka ee CIA-da, Gina Haspel, ayaa la hadal hayaa inay ka mid tahay dadka ku jira safka saraakiisha shaqada laga eryi rabo. Tan iyo markii la magacaabay wax cadaadis ah ma aysan la kulmeynin. Dadka dhaliila iyada waxay sheegeen inay aad ugu dhweyd Aqalka Cad, iyagoo caddeyn ka dhiganayay sida ay uga soo muuqatay khudbaddii midnimada ee uu madaxweynaha jeediyay. Laakiin dadka taageersan waxay sheegeen inay mar walba madaxweynaha garabkiisa taagneyd iyadoo aad isugu dayeysay sidii ay saraakiisha sar sare ee CIA-ga uga badbaadin lahayn in saameyn siyaasadeed lagu yeesho, si xitaa haddii shaqada laga eryo uu booskeeda u galo qof kale oo waddaniyaddiisu ay dhisan tahay. Waxa madaxweynaha iyo taageerayaashiisa ka careysiiyayse waa in aysan kasoo horjeedsanin xogta lagu sheegayay in Ruushka uu faragaliyay doorashadii 2016-kii uu ku guuleystay Trump. Trump xilka dib ma ugu laaban karaa? Madaxweyne Trump oo Biden ka hor taagan farriimo muhiim ah oo loo soo mariyay Qof kale oo haddii shaqada laga eryo uu muran badan ka dhalanayo waa Chris Wray, oo ah agaasimaha FBI-da. Waxaa la aaminsan yahay in Madaxweyne Trump uu aad uga cadheysan yahay sidii ay FBI-da ugu dhawaaqi weysay baadhitaan ka dhan ah wiilka Jose Biden, Hunter Biden oo lagu eedeynayay xidhiidhada ganacsi ee dibadda, isagoo doonayay in musharaxa xilka kula tartamayay ay fadeexado dhaawacaan sidii 2016-kii ku dhacday Hillary Clinton, markaasoo agaasimihii waqtigaas ee FBI-da, James Comey, uu shaaciyay xogtii ku saabsaneyd email-lladii laga jabsaday. Hillary waxay arrintaas kala kulantay dhabarjab weyn oo waxyeello gaadhsiisay taageeradii ay shacabka ka heysatay. Inkastoo agaasimeyaasha CIA-da aysan inta badan baddalin madaxweyneyaasha cusub, balse mararka qaar la baddalo, FBI-da agaasimeyaashooda waxaa lagu soo magacaabaa qandaraas 10 sano socda. Madaxa hay'adda ilaalisa amniga internet-ka Mareykanka, Chris Krebs, oo ah nin aad loo qaddariyo ayaa isagana la hadal hayaa inuu xilkiisa waayi karo ka hor inta uusan madaxweyne Trump kasoo bixin Aqalka Cad. Mr Krebs lagu heystaa in uu warar been abuur ah ku tilmaamay sheegashooyinkii ay madaxweynaha iyo taageerayaashiisa jeedinayeen ee ku saabsanaa in lagu shubtay doorashada. In ay adkaato xaaladda gala guurka ama aan si habsami leh xilka loola kala wareegin waxaa ka dhalan kara halis amni. In aan guusha Joe Biden la qirix micnaheedu waa in madaxweyne ku xigeenkii hore uusan ilaa hadda helin wax xog ah oo la xiriirta dhinaca sirtoonka, taasoo madaxweyneyaasha ay u helaan si maalinle ah. Waxaa jirta halis ku saabsan in waddamo kale ay ka faa'iideystaan habacsanaantaas iyo xilliga hubati la'aantu jirto. Tusaale ahaan Iiraan oo laga yaabo inay dooneyso aargoosiga dilkii loo geystay Janaraal Qaasim Suleymaani, oo ay Mareykanka dileen bishii January. Guddigii loo xil saaray baadhitaanka weerarradii Mareykanka laga fuliyay 11-kii September, 2001-dii, waxay ogaadeen in waqtigii gaabnaa ee u soo haray inuu Bill Clinton xilka ku wareejiyo madaxweyne George W Bush, maadaama lagu murmay doorashadii 2000, laga yaabo inuu qeyb ka ahaa sababta looga hortagi waayay weerarradaas khasaaraha badan dhaliyay ee ka dhacay magaalooyinka Ney York iyo Washington, maadaama ay adkaatay in kooxda cusub ee madaxweynaha la doortay durba lagu wareejiyo xilka."	https://www.bbc.com/somali/war-54988907
politics	Booliska Maraykanka oo soo furtay 150 caruur ah.	"Booliska gobolka Tennessee ayaa baadhitaan bilo socday ka dib soo helay 150 caruur ah oo la la'aa. Caruurtan oo da'doodu u dhaxayso 3 ilaa 17 jir ayaa lagu soo helay saddex ""hawl gal oo laba todobaad"" ka socday gobolkaas oo dhan. Shan ka mid ah caruurtaas ayaa la tuhunsanyahay inla tahriibinayey sida ay sheegeen dembi baadheyaashu, midna waxa loo haystay af-duub. Hawl galkan caruurta lagu soo furtay ayaa ahaa kii ugu ballaadhnaa ee dhawaanahan gobolkaas laga fuliyo. Xarunta baarlamaanka Maraykanka oo wajahaysa cabsi horleh ""Aad ayaan ugu faraxsannahay in iskuul loogu magac daray gabadheenna Hodan Naaleeye"" Saraakiishu waxay sheegeen in dad badan arintaa loo xidhxidhay baadhitaankaa ka dib. ""Waxaan qabaa in hawlgalkan lagu badbaadiyey nolosha 150 caruura naftooda oo haatan ay cagta saarayaan dhabbe ay ku gaadhayaan mustaqbalka ilmo kastaa u qalmo"" ayuu yidhi salkaan ka tirsan booliska gobolkaas oo la yidhaa Tyreece Miller. Hawl galkan waxa la bilaabay dabayaaqadii 2020 ka dib markii la ogaaday in 240 caruur ah la la'yahay, waxaanay ahayd arintaasi tii keentay in hawl gal wada jira ay bilaabaan laamaha amaanka ee gobolka Tennessee iyo waaxda daryeelka dhallaanku. Dedaalkan lagu soo daynayo caruurtani wuxuu bilaabmay bishii Jeeniweri waxaan muddo laba bilood gudahood ah lagu soo helay 150 caruur ah. Siyaabaha loo soo helay caruurtan ayaa kala duwan sida ay saraakiishu sheegeen. Waxaana ka mid ahaa in caruurta qaarkood laga helay guryo lagaga tagey, iyo kuwo  kale oo qoysas aan kuwoodii ahayn la noolaa, halka kuwo kalena dhibaato iyo cabiidsi lagu hayey. Tim Burchett oo ah xildhibaan ku jirta Congress-ka oo laga soo doorto Tennessee ayaa hawshaa ku tilmaamay ""mucjiso"". Maxay dumarka dhalmada laga xiray magdhow u dalbanayaan 25 sano ka dib? Maxkamadda ICC oo baadhaysa dembiyada ka dhacay dhulka Falastiiniyiinta Sannadkii 2020 caruurta la soo furtay waxa wadartoodu tahay 387 dhalaan ah, waxaana gacan ka gaystay hawlgalkaa lagu soo daayey booliska heer federaal. Dhawr gobol oo ay ka mid yihiin Ohio, Virginia, Indiana iyo Georgia ayaa sidoo kale bilaabay hawl gallo noocan oo kale ah oo lagu baadi goobayo caruur la la'yahay. Waxa la sii wadi doonaa dedeaalka lagu baadi goobayo 90 ka caruura ee weli aan la helin ee gobolka Tennessee, waxaana  sidaa sheegay af-hayeenka waaxda dembi baadhista ee gobolkaas, Josh DeVine."	https://www.bbc.com/somali/56287924
politics	"Taliban: Afar dal oo ka faa'idaya ""Jabka"" reer Galbeedka ee Afghanistan"	"Mareykanka iyo dalal badan oo Reer Galbeed ah ayaa u kala cararaya sidii ay muwaadiniintooda uga saari lahaayeen Afghanistan ka dib markii Taalibaan ay qabsadeen caasimadda dalkaas ee Kabul. Balse waxaa jiro dalal aan ka walwalsaneyn in ay sii wadaan xiriirka ay la leyihiin hogaamiyayaasha Taalibaan ee hadda maamulaya Afghanistan. Waxaa muuqato in dalalkan ay ka faa'ideysanayaan cabsida Mareykanka iyo xulufadiisa ay muujiyeen tan iyo markii Taalibaan xukunka la wareegeen. Dalalkaas waxaa ka mid ah Shiinaha, Ruushka, Pakistan iyo Qatar. Maxay tahay sababta aysan dalalka uga walwalsanayn  in Taliban ay xukunka la wareegto? Waxay horey u sheegeen inay sii wadi doonaan xiriirkooda diblomaasiyadeed ee Afghanistan oo xitaa ay lacag siin doonaan kooxda si ay u sii wadaan dadaalkooda ku aaddan sidii dowlad cusub loogu soo dhisi lahaa dalka. Ka dib markii xukunka laga tuuray dowladda Afghanistan, waxaa socday olole qarsoodi ah oo la sheegay in lagu gaarayay Taliban, taasi oo faa'iido u leh madaxweynaha Ruushka, Vladimir Putin. Qoraal ahaan kooxda waxay mamnuucday Moscow, illaa iyo hadda dowladda Ruushka ma aysan caddeyn mowqifkeeda ku aadan in ay ururkan u aqoonsanayaan dowladda sharciga ah ee Afghanistan iyo in kale. Laakiin bayaan uu toddobaadkan soo saaray wasiirka arrimaha dibadda ee Ruushka ayaa lagu shaaciyay in Ruushka uu wada-hadallo la bilaabay Taalibaan, oo ay sheegeen in ay ""bilaabeen in ay soo celiyaan kala dambayntii"" Kabul iyo qaybaha kale ee dalka. Iyadoo Taliban ay la wareegeen magaalada Kabul, ciidamada Mareykanka ee taageerayay Ashraf Ghani ay baxayaan, wuxuu Ruushka caddeeyay in uusan soo afjari donin howlahooda diblomaasiyadeed ee dalkaas. Bayaan ay soo saareen ayay ku sheegeen, in sababta aysan xiriirka u jareynin ay tahay in Taalibaan ay dalka qabsadeen iyagoo aan iska caabin kala kulmin Mareykanka, xulafadiisa iyo ciidamadii Afghanistan uu u tababaray. Diblumaasiyad ahaan, Ruushka ayaa taageeraya Taalibaan, waxayna Ruushka sheegeen in ay diyaar u yihiin kulan ka dhaca Moscow oo ay ka qaybgalayaan Taalibaan, iyo dhinacyada kale, si loo siiyo ururkan aqoonsi caalami ah. Wararka qaar ayaa sheegaya in Taalibaan ay hub ka hesho Ruushka, inkasta oo Ruushku marar badan uu beeniyay inay hubeeyeen dagaalyahannada kooxda. Markii ugu horraysay ee Taalibaan ay xukunto Afghanistan, sannadkii  1996, Shiinaha waxay diideen in ay aqoonsadaan, waxayna xireen safaaraddii ay Kabul ku lahayeen. Laakiin hadda dawladda Shiinuha waxay noqotay waddankii ugu horreeyey ee taageeray Taalibaan. Kacdoonka Shiinaha ayaa yimid laba toddobaad uun ka hor markii wasiirka arrimaha dibadda, Wang Yi, uu wafdiga Taliban ka socday ku soo dhoweeyay waqooyiga Tianjin, maadaama ay ku jireen marxaladihii ugu dambeeyay ee xilka looga tuurayay Madaxweyne Ashraf Ghani, oo Axaddii dalka ka baxsaday. Wang wuxuu ammaanay kooxda, isagoo sheegay in ay leeyihiin ""mas'uuliyado muhiim ah"" si ay u maamulaan Afgaanistaan. Hadalkaas wuxuu sii xoojiyay Taalibaan iyo sharci ahaanshiyaha waxyaabaha ay sameynayaan, iyada oo ay jirto in dad badan ay dhaliileen ficiladooda dhiirrigeliya argagaxisada iyo cadaadinta haweenka. Shiinaha wuxuu ka baqayaa in xagjirnimada Islaamiga ah ay ka so ifbaxdo bulshada laga tirada badan yahay ee Uyghur, oo cadaadis badan kala kulmaya dalkaas. Shiinaha ayaa sidoo kale doonaya in uu sii wado kobcinta dhaqaalaha, iyada oo u sii mareysa beesha caalamka, dhaqaalahaas oo gaaraya $14.7 tiriliyan - oo 17 jeer ka badan dhaqaalihii 1996. Laakiin xiisadaha sii kordhaya ee u dhexeeya Maraykanka iyo Shiinaha ayaa keenay in Shiinaha uu sii wado xoojinta galaangalkiisa iyo inuu yareeyo awoodda Maraykanka ee waddammada uu Maraykanka xididdada u siibay. Taas waa fursad uu Madaxweyne Xi Jinping uu doonayo in uu adeegsado si uu cadawgiisa, gaar ahaan Mareykanka, uu uga saaro goobaha xuduudahiisa ugana hortago in loo soo dhawaado. Tani waa waxa ka dhigaya in Shiinaha uu u ekaado dalka ugu weyn ee galaagalka ku yeesha Afghanistan iyadoo Taalibaan isu diyaarinayaan in ay ku dhawaaqaan in ay dalkaas ku xukumayaan shareecada Islaamka. Ra'iisul wasaaraha Pakistan, Cimran Khan ayaa Isniintii sheegay in Afghanistan ay jebisay, iskana saartay silsiladihii addoonsiga, ka dib markii ay burburtay dowladdii dalkaas. Mid ka mid ah danjirayaashii Pakistan ee ugu galaangalka badnaa, Asad Majeed Khan, ayaa mar uu ka hadlayay shirkii nabadda ee USIP, July 7, 2021, waxaa uu ka sheegay: ""Maalgashiga nabadda ee Afghanistan waa sida kaliya ee lagu yareyn karo argagixisada."" Laakiin maxay uga  dhigan tahay in Taalibaan ay la wareegto talada Afghanistan? Marka la soo koobo, Mareykanka iyo muwaadiniin badan oo Afghanistan u dhashay, waxay ka xanaaqeen tallaabada ay Pakistan ku taageertay Taliban, taas oo keentay in xiriirka Pakistan iyo Mareykanka uu xumaado. Wararka ayaa sheegaya in guusha Pakistan ay tahay mid ay dano gaar ah ka leedahay inkastoo ay saraakiisha dalkaas nukliyeerka haysta ay beeniyeen arrintaas. Sida lagu sheegay warbixinta Golaha Ammaanka ee Qaramada Midoobay, waxaa jirto in ka badan 6,000 oo argagixiso ah oo ka hawlgala xadka Afghanistan, kuwaas oo xiriir la leh Taalibaan. Maadaama Taliban ay taageereyso Pakistan, waxaa laga yaabaa inay dareento ammaan. Waxaa sidoo kale lagu soo waramayaa in dhawaaca Taliban ee muddadii 20 sano ahayd lagu daweyn jiray dalka Pakistan. Qatar ayaa xubin muhiim ah ka ahayd geedi socodka nabadeynta Afghanistan, waxayna waday wadahadallo nabadeed oo dhexmarayay xukuumadii la riday iyo Taalibaan. Waxa kale oo ay si weyn u taageertay ururka Taalibaan, oo lagu tilmaamay inay taageerto garabkooda siyaasadda, si ay u siiso aqoonsi caalami ah. Taalibaan hadda waa awoodda maamusha Afghanistan. Qadar ayaa noqon karta dalka helo faa'iideystaha ugu horreeysa, ka dib markii ay sidoo kale gar-wadeen ka ahayd wadahadaladii Mareykanka iyo Taliban. Wada-xaajoodkaas ayaa ka caawiyay Mareykanka inuu ciidamadiisa kala baxo Afghanistan, iyo sii-daynta maxaabiista siyaasadda iyo militariga ee xabsiyada Afghanistan ku xirnaa. Ka dib markii ay Taliban la wareegeen awoodda, waxaa la filayay in kooxda ay taageero maaliyadeed oo weyn ka hesho Qatar, oo sidoo kale la filayo in ay sii xoojiso dadaalladeeda Bartamaha Aasiya iyo nawaaxigeeda ee dhaqdhaqaaqyadeeda dhaqaale."	https://www.bbc.com/somali/war-58265382
politics	Slovenia: Xaaska Donald Trump, Melania dalka ay ka soo jeedo maxay tahay cabsida soo wajahday?	"Keeggaan ama doolshada loo yaqaanno Torta Melanija, waa mid caan ku ah bandhigyada hoteellada magaalada Sevnica oo keliya, waana dalka Slovenia. Midibada Torta Melanija, ayaa ka kooban jalaato dahbi ah iyo kareem midabkiisu caddaan yahay, waxaana lagu mamausaa gabadha caanka ah ee Melania Trump, oo hadda ah marwada koobaad ee Mareykanka ee xilkeedu sii dhammaanayo. Afartii sano ee la soo dhaafay, dadka ku nool halkaas waxay ka faa'iideysteen sumcad yar oo ay heleen taasi oo kor loogu qaaday dalkooda Slovenia iyo wax soo saarkooda. Balse hadda madaxtinimada Donald Trump waxay gelaysaa toddobaadyadii ugu dambeeyay. Waxaa jira dareen arrintaan la xiriira oo ka taagan gudaha magaalada Sevnica oo ah meesha ay ka soo jeedo Melania. ""Waxaan rabnaa in keeggu noqdo mid muuqaal wanaagsan oo u eg Melania, dahabna ku xardhanyahay oo aan ka wadno Trump iyo midabka caddaanka oo ah Aqalka Cad,"" ayay tiri Nusa Vidmar,  oo ah milkiilaha Slascicarna Julija patisserie. Waxaa sidoo kale ku jira loos ay aad u jaceleyd Melania Trump, ka dib markii ay noqotay mowrwada kowbaad ee Mareykanka, bishii Jannaayo ee sannadkii 2017-kii. Dalxiisayaal gaaraya illaa 5,000 oo qof ayaa magaaladaa tagay iyagoo u sii maray webi iyo keymo dhexdooda. Bannaanka Sava, oo waxyar ka durugsan magaalada, wax qof u eg oo la dul saaray jiridda geed ayaa kor laga arkayaan, taas oo qiimeyneysa waxa qofka uu arkayo. Kani waa noocii labaad oo ah taallo lagu magacaabo Melania. Sawirkii asalka ahaa, ee alwaaxa ahaa, oo aan xitaa u muuqday mid u eg Sevnica oo caan ahaa ayaa la gubay xagaagii la soo dhaafay. Gudaha Sevnica, dadka waxay si farsamaysan u kala soocaan siyaasada iyo xiriirka tooska ah ee ay la leeyihiin Washington DC. Patisserie-keena, waxaan u helnaa dad badan oo adduunka oo dhan ka yimid oo dalxiiseyaal ah - dhammaantood waxay isku cuneen Torta Melanija, laakiin uma maleynayo in ay u yimaadeen kaliya keegga,"" milkiilaha ayaa sidaa tiri. ""Waxay noo ahayd wax aad u weyn, anaga iyo Slovenia . Waxay ahayd waqti taariikhi ah - umana maleynayo in aan markale arki doonno daqiiqad ceynkaan oo kale ah."" Balse taasi micnaheedu maahan in la joojiyo faa'iidooyinka isku xirnaanta Melania ay u keeni doonto Sevnica. Gudaha qalcadda weyn ee qarnigii 16-aad la dhisay ee buurta magaalada ka sareysa, waxaa ku jira walxo loo yaqaan ""Marwada Koowaad"". Qaarkood waxay u muuqan karaan in ay lacag yihiin, iyo waxa Melania Trump ka dhigi karo inay yeelato oo lagu sharfay. Duqa magaalada, Srecko Ocvirk, ayaa sheegay in qaab mideysan oo ka turjumaya bulsho ay akalsooni ka muuqato ay ugu soo bandhigeen  Sevnica aduunka. ""Sevnica maahan meel dhaqan oo loo dalxiis tago. Laakiin wixii dhacay afar sano ka hor saameyn aad u wanaagsan ayey ku yeesheen, sida aqoonsiga magaalada,"" taasi waxay isu keentay dadka deegaanka waxayna ganacsatada ku dhiiri galisay in ay is midoobaan oo ay wada shaqeeyaan. Isagoo taagan meel u dhow taallada Melania, ayuu Smiljan Slukan sheegay in uu ku kalsoon yahay in aabihiis uu ahaa macallinka soo saaray Melania xilligii uu u dhigi jiray dugsiga hoose. Laakiin taasi wax saameyn ah kuma lahan natiijada doorashada madaxtinimada Mareykanka. ""Aniga shaqsiyan saameyn weyn iguma yeelan markii ay noqotay Marwada Koowaad, iyo hadda oo ay darajadaasi ka sii dhamaaneyso."" Melania Trump muddo afar sano ah ayay tahay Marwada madaxweynaha Mareykanka balse hadda toddobaadyo ka dib waxey noqon doontaa marwadii hore ee Mareykanka, maadama seygeeda looga guuleystay doorashada dalkaas."	https://www.bbc.com/somali/war-55071145
politics	Doorashada Mareykanka: Shirkadda Twitter oo qarisay qoraal uu barta soo dhigay Trump oo ku saabsan codeynta	"Shirkadda Twitter ayaa qarisay qoraal uu madaxweyne Trump soo dhigay bartaas oo uu kaga hadlayay codeynta doorashada. Trump ayaa go'aanka kasoo baxay maxkamadda sare ku tilmaamay 'Mid aad halis u ah' kaddib markii maxkamadda ay soo saartay in wakhti dheeraad ah loogu daro muddada loogu talagalay in gobolka Pennsylvania ay ku gaaraan warqadaha codeynta ee boostada. Wuxuu intaas ku daray 'Wax isdaba marin baahsan oo aan la eegin"" ay kusii xigi doonaan. Shirkadda waxay digniin u dirtay madaxweynaha isla markaana ku tilmaantay qoraalka ""Mid khilaaf abuurayo oo laga yaabo in uu marin habaabin yahay"" Shirkaddan waxay horraan qaaday tallaabooyin noocan oo ka dhan ah bogga Trump. Trump wuxuu ku andacooday in go'aanka maxkamadda uu horseedayo in qalalaase ay ka dhacaan waddooyinka ayn tahay ""in wax laga qabto"" Shirkadda Facebook ma aysan qarin qoraalka Trump waxay ka bixisay digniin ah ""Labada hanaan ee kala ah codeynta qofka ama midka boostada waa kuwa taariikhi ah oo laisku haleyn karo gudaha Mareykanka, waxaana dhif iyo naadir ah in wax laisku daba mariyo guud ahaan qaababkaas"" Biden maka guuleysan karaa Trump? Sucuudigu ma in Trump doorashada ku guulaysto ayuu doonayaa? Ninka sida weyn uu loolanka ugala dhexeeyo Joe Biden ayaa shacabka ugu baaqay inay codeyaan, wuxuuna weerar afka ah ku qaaday Trump. In badan oo kamid ah shacabka Mareykanka wey codeeyeen halka dad badan ay ku codeeyeen qaabka boostada. Mareykanka waxaa ka taagnaa walaac ka dhashay in dhammaan warqadaha codeynta aysan wakhtigii la rabay gaari doonin xarumaha lagu tirinayo codadka. Maxkamadda sare ayaa dhawaan meesha ka saartay go'aan la doonayay in lagu hor istaago in muddada lagu kordhiyo xilligga loogu talagalay in warqadaha codeynta dhinaca boostada ay ku gaaraan gobolka Pennsylvania. Madaxweyne Trump ayaa marar badan cambaareeyay nidaamka lagu codeynayo boostada oo uu sheegay inay wax lais daba marin karo."	https://www.bbc.com/somali/war-54800713
politics	Maxay gorodda iskugula jiraan Aadan Ducaale iyo barasaabka Gaarissa?	"Maalmihii lasoo dhaafay waxaa hadallo kulul hawada isu marinayay Aadan Barre Ducaale oo ah xildhibaanka laga soo doorto bartamaha magaalada Gaarissa ee gobolka Waqooyi Bari Kenya, isla markaana ahaa guddomiyihi hore ee aqlabiyadda baarlamaanka Gaarissa iyo Barasaabka Gaarissa Cali Bunnow Qorane. Doodda labada hoggaamiye ayaa bilaabatay labo isbuuc ka hor kaddib markii wakiillada baarlamaanka hoose ee Gaarissa ay soo bandhigeen mooshin xilka looga qaadayo afhayeenka baarlamaanka hoose ee Gaarissa, Ibraahim Cabaas. Wakiillada baarlamaanka ayaa ku eedeeyay Ibrahim Cabaaas in uu ku takri falay awooddiisa iyo in uu ku fashilmay hoggaaminta baarlamaanka.Maalmo kaddib wakiillada barlamaankaasi ayaa ka laabtay mooshinkaasi markii waanwaan ay sameeyeen odayaasha Gaarissa oo nabad dhex dhigay afhayeenka iyo wakiillada. Hase ahaatee, barasaabka Gaarissa Cali Bunnow Qorane ayaa sheegay in mooshinka xilka looga qaadayo afhayeenka baarlamaanka ay ka dambeeyaan siyaasiyiin reer Gaarisa ah oo magaalad Nairobi ku sugan.""Labadan beri waad maqasheen arrimaha baarlamaanka ka socday ee ah in xilka laga qaado afhayeenka barlamaanka, arrintaas waa fitno oo na dhex taallo wax dan ahna oo ku jirana ma laha"" ayuu yiri Cali Bunnow Qorane. Barasaabka oo hadalkiisa sii wata ayaa sheegay in siyaasiinta arrintan ka dambeeya ay doonayan in shacabka ay kala qeybiyaan. Cali Qorane ayaa sheegay in dowladda Gaarisa loo wada siman yahay oo si wada jir ah dadka ay ku soo doorteen oo qabaa'il walba uu ka muuqdo. Waxaa uuna carrabaabay siyaasiinta iyo madaxda uu sheegay inay mooshinka ka dambeeyaan.""Afar nin oo siyaasi ah ayaa fitnadan ka dambeysa, waxaa ka mid ah Aadan Barre Ducaale (xildhibanka la ga soo doorto bartamaha Gaarissa), Nadiif Jaamac (barasaabkii hore ee Gaarissa intii u dhexeysay sanadkii 2013kii ilaa 2017kii), Dr Maxamed Daahiye Ducaale( xildhibaanka laga soo doorto degmada Dhaddaab) iyo Deeqow Barrow oo haatan u tartamaya kursiga barasaabka Gaarissa,"" ayuu yiri Cali Qorane. Dhanka kale Aadan Barre Ducaale oo eedeymahaasi ka jawaabaya ayaa sheegay in wax gacan ah uusan ku lahayn arrintaasi oo waxbana aysan ka jirin.Ducaale ayaa sheegay in isaga iyo barasaabka Gaarissa xifaaltanka ka dhexeyo uu yahay oo keli ah in Cali Bunnow Qorane uu kasoo baxo ballamihii uu ka qaaday Gaarissa oo uu shacabka u adeego.""Aniga waxaan u dhaxeeyaa ummadda reer Gaarissa iyo Soomaalida magaalada deggan. Dadka markay dulman yihiin lama qariyo oo lama aamuso. Gabdho iskuma haysanno, dhaxal iskuma haysanno, lacag iskuma haysanno, waxa keli ah oo aynu isku haysanno ayaa ah sidii lacagtii dowladda dadka wax loogu qaban lahaa oo si caddaalad ah loogu shaqeyn lahaa,"" ayuu yiri Aadan Bare Ducaale. Hoggaamiyihi hore ee aqlabiyada barlamaanka dalka Kenya ayaa sidoo kale sheegay in adeegyada asaasiga ah ay magaalada Garissa ka maqan yihiin taasna aysan macquul ahayn.""Macquul ma aha in webigii ugu weynaa Kenya ee Ganaane maro (Webiga Tana) uu marayo darafta Gaarissa islamarkaana magaalada Garissa ay oomman tahay, markaas waxaad leedihiin Ducaale yuusan hadlin,"" ayuu intaas ku daray. Arrinta kale oo Qorane iyo Ducaale ay isku hayaan waxaa ka mid ah arrimaha caafimaadka oo maamulkeeda dowladda sare ay u soo dedajiysay dowlad goboleedka, arrintaas oo Ducaale uu sheegay in maamulka barasaabka aysan waxba ka qaban.""Been yaan la isku sheegin qabriga keligaa ayaad galeysaa, arrinta caafimaadka 21 qof oo reer Gaarissa ah ayaa iyagoo loo sii wado magaalada Nairobi si caafimaad ay u helaan waddada ku dhintay, sababtoo ah isbitaalka Gaarissa ma lahayn qalabka oksijiinta. Dadkaasi waxaa kamid ah dhaqaatiir caafimaad iyo ganacsato caan ah"". Xildhibaanka lag asoo doorto bartamaha Gaarissa ayaa isagoo hadalkiisa sii wata waxaa uu sheegay in isbitaalka guud ee Gaarissa oo ah midka ugu weyn Waqooyi Bari Kenya uu dhaqaale badan ka helo dowladda dhexe, balse nasiib darro adeegyadii laga filayay aanan laga helin. ""Cisbitaalkan waxaa uu dowladda sare sanad walba ka helaa lacag dhan shan milyan iyo afar boqol oo kun oo doollarka Maraykanka ah, marka sideen ku aamusnaa? Ummadda xoolaheeda waa in lagu xisaabtamaa,"" ayuu yiri Ducaale. Dhanka kale xafiiska barasaabka Gaarissa ayaa eedeymaha Ducaale ku tilmaamay waxba kama jiran oo adeegyada bulshada uu siyaasadeynayo, waxayna xadaladda Ducaale ku tilmaamen kuwo fitno ah oo dadka isku dirayo. ""Innagu fitna ma doonayno wax qabadkeenna waa uu iska cad yahay, ciddii doonaysa inay nala xisaabtanto ha imaaddo, xafisyada dowlad-goboleedka way furan yihiin, suuqyada iyo shirarka iyo masraxa siyaasadda yaan laga hadlin oo xisaabtan yaan lagu marmarsiyoonin,"" ayuu yiri barasaabka Gaarissa Cali Bunnow Qorane. Arrinta kale ee doodda abuurtay ayaa ah ballanqaadkii barasaabkii Gaarissa oo laba sano kahor uu sheegay in labo kun oo kiloomitar oo laami ah laga dhisi doono dhammaan lixda degmo ee gobolka Gaarissa ka kooban yahay. ""Barasaabka wuxuu magaalada keenay rag iyo dumar caddaan ah oo Denmark laga keenay kuwaas oo la sheegay in ay dhisi doonaan labo kun oo kiilo mitir oo laami ah. Laga soo bilaabo magaalada Booday, magaalada xudduudda Kenya iyo Soomaaliya ee Dhoobley ilaa Gaarissa oo dhan laba kun oo kiilo mitir ma dhammo haddii aan xisaabiyay. Dowladii hore ee Madaxweyne Uhuru Kenyatta waa shantii sano oo ugu horeeysay oo ka dhaqaalo badan tan dowladda goboleedka Garissa. Waxaan dhisnay 5 kun oo kiilo mitir dalka Kenya oo idil, marka walaalayaalow aaway ballanqaadkii? dadka beenta halaga daayo,"" ayuu intaas ku daray Ducaale. Si kastaba xafiiska barasaabka Garissa Cali Bunnow ayaa sheegay in dhamaan riyoyinkaas iyo hamigaas magaalada Garissa laga hirgilin lahaa balse caqabad ay ku noqotay dowladd goboledkiisa waayo mashrucaasi waxaa hor istaagay siyaasiin ay ducaale kamid yihiin oo danta shacabka kasoo horjeedo. Doodda kale ee u dhexeysa labadan hoggaamiye ayaa ah fikrad u soo jeediyay barasaabka Gaarissa oo ahayd in deegaanka Lagdheera oo ah goob abaar ah ay aad u saameeyaan biyo la'aan ay ka jirto in qaab tiknoolajiyad ah biyaha hawada looga soo saarayo.""Waxaan ku fikirnay in aan keenno mashiin qiimaheedu gaarayo 380 kun oo doollar taas oo biyo hawada ka keenayso qaab tiknoloji oo cadceedu iyo dabeesha awoodeeda biyo dhulka uga dhalinayso"". Ayuu yiri , Balse Aadan Ducaale oo filayo in ballantaasi la oofiyo ayaa sheegay in biyaha webiga iyo dhulka laga soo saaro balse uu la yaabban yahay qaabka hawada biyo looga keenayo. ""Barasaabka magaalada Modogashe ayuu tagay wuxuu sheegay in biyo hawada sare laga keenayo, waxaan maqli jiray biyo ama waa webi, ama waa lag ama waa bad amaba waa ceel. Anigu waan yaabay cajaa'ib!,""waxaa sidaasi sheegay Ducaale Barasaabka Garissa ayaa sheegay in balamihiisa uu kasoo baxay waxyaabaha aan dhaqangelina ay caqabad ama dhuun laf gashay ku noqdeen xilibhaanada Garissa oo Aadan Bare Ducaale uu kamid yahay, kuwaas oo lagu eedeyay inay hor istaagen lesenkii ama shahadooyiinka qalabyadaasi lagu soo iibin lahaa iyo shatigii ay ku shaqeyn lahayeen dadkii maal gelin lahaa wadooyiinka 2kun ee kiloomitar ee la dhisi lahaa. Cali Qorane ayaa sheegay in madaxda Gaarissa ay siyaasadda ka hormariyeen danta shacabka soo doortay taasna ay sababtay in dowladdiisa ay waajibadkeeda gudan weydo. Si kastaba, xifaaltanka u dhaxeeya Aadan Barre Ducaale iyo Cali Qorane ayaa hadal hayn weyn ka abuurtay baraha bulshada iyo shacabka Gaarissa kuwaas oo ugu baaqay in ay xaaladda dejiyaan. Ducaale iyo Qorane ayaa heshiis ahaa kahor doorashadii sanadkii 2017kii, waxayna labaduba ahayeen isku xisbi iyadoo midba midka kale uu u ololaynayay si ay ugu soo baxaan kuraasta ay doonayeen. Muddo 14 bilood ayaa ka harsan doorashada guud ee Kenya. Ducaale weli maa uusan sheegin in uu kursiga barasaabka ama kursi kale u tartami doono halka Cali Bunnow Qorane uu sheegay in uu donaayo in dib loogu soo doorto kursiga barasaabka Gaarissa. Xaqiiqada waxaa la ogaan doonaa bilooyinka ka harsan doorashada."	https://www.bbc.com/somali/war-57362204
politics	25 warqadood oo ay is waydaarsadeen Trump iyo Kim Jong-un	"Saxafiga caanka ah ee u dhashay dalka Mareykanka Bob Woodward, ayaa diyaarinaya daabacaadda buuggii labaad oo uu ka qoray maamulka madaxwayne Donald Trump. Buugan oo lagu mgacaabo ""Rage"", waxaa uu shaaciyay in uu ku daabici doono ""25 warqadood oo ay is waydaarsadeen Trump iyo hogaamiyaha Kuuriyada Waqooyi Kim Jong-un kuwaasi oo aan wali shaaca laga qaadin "". Shirkadda wax daabacda ee Simon & Schuster ayaa bayaan buugan ku saabsan ku daabacday barta Amazon. Buugani waxaa qeybta kore kaga dhagan sawir wayn oo ah kan madaxwayne Trump, waxaana lagu wadaa in la soo saaro  15 bisha September. Shirkadda daabacaadda Simon & Schuster ayaa sheegtay in buuggan uu ka kooban yahay ""macluumaad cusub oo cajib ah oo ay ka mid tahay go'aanadda amniga qaranka iyo howlgalada. Waxaa sidoo kale macluumaadka uu xambaarsan yahay buugan ka mid ah tallaabooyiinkii uu Trump qaaday xilligii la shaaciyay in cudurka safmarka iyo musiibada dhaqaale. Woodward, oo ah mid ka mid ah wariyayaasha ugu caansan Mareykanka ee ka tirsanaa wargeyska Washington Post,ayaa waxaa uu magaciisa si wayn u soo shaacbaxay xilligii fadeexadii  Watergate ee horseeday in uu xilka iska casilo madaxwayne Richard Nixon sanadkii 1970-yadii . Buuggii ugu horeeyay ee Bob Woodward ee ku saabsanaa maamulka, oo uu ku magacaabay ""Fear"", ayaa la soo saaray September 2018, waxaa uuna ka mid noqday buugaagta loogu gadashada badan yahay dalka Mareykanka. Buugaasi ayaa ku saleysnaa wareysiyo laga qaaday boqolaal qof oo ka agdhawaa maamulka. Waxyaabaha lagu xusuusto oo ku jiray buugaasi waxaa ka mid ah dikumiintiyo laga waayay miiska uu fariisto madaxwayne Trump si aysan isu casilin la taliyayaashiisa. Madaxwayne Trump oo buuga lagu magacaabo ""Fear"" ku tilmaamay ""mid khiyaali ah "", ayaa waxaa uu Trump bishii January u sheegay telefishinka Fox News in uu la kulmi doono Mr Woodward. Buugan cusub ee imika lagu magacaabo, ""Rage, ayaa waxaa uu ka kooban yahay qoraalo, emailo, ajandooyiinka shirarkii Trump iyo dikumiintiyo kale oo sir ah. Waxaa uu sidoo kale buugan ku xusan hab dhaqankii Trump iyo qaabkii xukunka saddexdii sano ee maamulkiisa ugu horeeysay. Wareysi uu siiyay wargayska Guardian qoraaga buugan Mr Woodward ayaa waxaa uu sheegay in u doonayo in uu shaaca ka qaado ""wixii dhacay"".,"	https://www.bbc.com/somali/war-53774918
politics	Doorashadii Mareykanka 2020: Mike Pence ma diidi karaa guushii Joe Biden?	"Madaxweynaha Mareykanka, Donald Trump ayaa sheegay in madaxweyne ku xigeenkiisa, Mike Pence, uu awood u leeyahay inuu diido xaqiijinta rasmiga ah ee Joe Biden inuu yahay madaxweynaha xiga ee Mareykanka. Balse arrintu saas maaha. Madaxweyne ku xigeenka xaq uma laha inuu ku dhawaaqo in guushii Mr Biden ay tahay wax aan jriin. Gudaha Mareykanka, dadka wax doorta - marka la eego natiijada gobol kasta - ayaa si rasmi ah u go'aansada cidda noqoneysa madaxweynaha xiga. Kongareeska ayaa kulan ka yeelanaya xisaabinta codadka doorashada waxayna xaqiijin doonaan magacaabiddii madaxweynaha la doortay ee Biden. Hannaankan wuxuu caadi ahaan u dhacaa iyadoo aan lagu kala qeybsamin, balse madaxweynaha iyo taageerayaashiisa ayaa sii wada ka hor imaanshaha natiijada doorashada, iyagoo sameynaya sheegashooyin been abuur ah. Marka la xisaabiyo natiijada doorashada, waxay u taallaa Mr Pence inuu si rasmi ah ugu dhawaaqo in Mr Biden uu yahay madaxweynaha xiga ee Mareykanka. Mr Trump ayaa ka doonaya madaxweyne ku xigeenka inuu garab siiyo uuna diido natiijada doorashada, kuna dhawaaqo in lagu shubtay. Doorka madaxweyne ku xigeenka ayaa inta badan ku qotoma dhanka hannaanka, isaga oo ah madaxweynaha Aqalka Sare. Isbeddelkii 12-aad ee Dastuurka Mareykanka lagu sameeyay ayaa waxaa ku xusanThe 12th Amendment of the US Constitution says: ""Madaxweynaha Senate-ka [waxaa hadda ah, Mike Pence] waa in, iyadoo ay joogaan dhammaan xubnaha Aqalka Sare iyo Aqalka Wakiillada, uu furaa dhammaan waraaqa codadkana waa in kaddib la tiriyaa."" Mr Pence oo warsaxaafadeed soos aaray kulanka kahor ayaa sheegay inuusan awood u lahayd beddelidda natiijada, doorkiisana uu yahay inuu kulanka uu u maamulo sidii loogu talo galay. Sidaas darteed waxaa looga baahnaan doonaa inuu ku dhawaaqo natiijada kama dambeysta ah ee doorashada marka ay ansixiyaan Kongareeska. Dastuurka ayaa Kongareeska awood u siinaya inay dib u eegis ku sameeyaan natiijada, ee uma siinayo madaxweyne ku xigeenka. Xubnaha Konagreeska ayaa ka keeni kara dood. Haddii xubin ka tirsan Kongareeska ay doodda ku taageeraan labada aqal, waxaa kaddib furan in tirinta dib loo dhigo oo laga doodo. Inkastoo uu xoogaa taageero ah ka heysto xubnaha Jamhuuriga ee Kongareeska, haddana lama filayo in madaxweynaha uu taageero ku filan u heysto laalidda natiijada. Waxay tan u baahnaan doontaa aqlabiyadda labada aqal ee Kongareeska si loo laalo natiijada lagu muransan yahay. Mr Pence ayaa sheegay inuu ""soo dhoweynayo"" qorshaha xildhibaannada Jamhuuriga ay kaga soo horjeesanayaan natiijada. Bulse marka laga doodo ee muranka la xalliyo, waxay howsha u taallaa Mr Pence inuu ku dhawaaqo xaqiijintii ugu dambeysay ee ah in Mr Biden uu ku guuleystay doorashadii 2020. Tani waa isla sidii uu Mr Biden sameeyay si uu u xaqiijiyo in Mr Trump uu ku guuleystay doorashadii 2016. Tan waa ikhtiyaar u furan madaxweyne ku xigeen cago jiidaya, amaba inuu qolka ka baxo kahor ku dhawaaqitaanka natiijada kama dambeysta ah. Hore ayay arrintan u dhacday. Madaxweyne ku xigeenkii hore Hubert Humphrey ayaa diiday inuu hoggaamiyo xisaabinta codadka doorashadii sanadkii 1969, kaddib markii uu ka guuleystay Richard Nixon. Haddii ay tan dhacdo, waxaa howsha sii wadaya xubinta ugu sarreysa Aqalka Sare ee Mareykanka, waana Chuck Grassley oo Jamhuuriga ka tirsan."	https://www.bbc.com/somali/war-55570473
politics	"Carabta iyo Israa'iil: Heshiisyadii Trump ee ""halisuhu ku gadaaman yihiin"" ee Bariga Dhexe"	"Wargeyska Financial Times ayaa faallo uu qoray kaga hadlay heshiisyada uu galay ee Bariga Dhexe ee madaxweynaha Maraykanka ee xilkiisu dhamaanayo, Donald Trump,  oo kii ugu dambeeyey ahaa in uu aqoonsaday in Saxaraha Galbeed uu yahay qayb ka mid yahay dalka Morooko. Wargeysku wuxuu heshiisyadaa Trump ee Bariga Dhexe ku tilmaamay kuwo ""haliso ku gedaaman yihiin"" waxaanu sheegay in aqoonsiga Maraykanka ee ah in Saxaraha Galbeed ka mid yahay Morooko aanu nabadda faahinayn hase yeeshee uu kicinayo dagaal. Wargeysku wuxu ku tilmaamay heshiiskii u dambeeyey ee Trump kii ugu la yaabka badanaa, xataa marka lagu eego aragtida Madaxweynaha qudhiisa. Sababta oo ah Morooko in ay xidhiidh la yeelato Israel waxay ku bedelatay in Maraykanku aqoonsado in gobolka Saxaraha Galbeed ee la isku haystaa ka mid yahay Morooko. Financial Times waxay sheegtay in heshiiskaa Morooko ka mid yahay heshiisyo xidhiidh ahaa oo dawlado Carbeed xidhiidh kula yeesheen Israel oo Maraykanku ka dambeeyey. Dhamaantood na waxay wax bay dhaafsadeen dawladahaasi xidhiidhka. Sudan waxa laga saaray liiska dawladaha gunneeya aragagixisada, halka Trump sidoo kale u ogolaaday Imaaraatka iyo Baxarayn in ay iibsadaan diyaaradaha dagaalka ee casriga ah ee Maraykanku sameeyo ee F-35. Hase yeeshee Morooko waxay iyaduna heshay in Maraykanku u aqoonsado inuu ka mid yahay dalka Morooko gobolka la isku haystay tan iyo waagii gumaysigii Spain ka kacay sannadkii 1975. Gobolkaas waxay Morooko isku haysteen Jabhadda Bolisaariyo oo doonaysa in Saxaraha Galbeed noqdo dawlad madax bannaan. Morooko ayaa Qaramada Midoobay ka codsatay sannakdii 1991 in laga qabto Saxaraha Galbeed afti ay dadku aayahooda kaga tashanayaan.  Hase yeeshee in Maraykanku u aqoonsado dhul ka mid ah Morooko ayaa dhabar jab ku ah aragtida dunidu ku midaysan tahay ee ku waajahan qadiyaddaas, sida wargeysku qabo. Waxaanu Midowga Yurub shaaciyey in uu gobolkaa u aqoonsanaan doono gobol lagu muransan yahay. Aqoonsigaa Maraykanku wuxuu Morooko u fududayn doonaa in ay gacan bir ah ku qabato gobolkaas oo ay ku tomato xuquuqda aadanaha ee gobolkaas. Sidoo kale wuxuu hurin doonaa xasilooni darro hor leh oo gobolkaas ka dhalata oo markiisa horeba ay ka taagan yihiin qulqulatooyinka hubaysan eek a jira Liibiya iyo Maali sida wargeysku sheegay. Financial Times wuxuu qabaa in ictiraafka Maryakanka ee ah in gobolkaasi ka mid yahay Morooko yahay go'aan aan masuuliyadi ku dheehnayn oo Trump qaatay. In xataa lala xidhiidhiyo istiraatijiyadda xal la aqbali karo oo lagu maareeyo khilaafa Falastiin iyo Israel waa arrin liidata. Heshiisyada Trump, sida wargeysku qabo, waay ku salaysan yihiin aragti ah in labada dhinac wax kasta helo dhinac kalena wax kasta waayo. Sidii uu u aqoonsaday Quddus in ay noqoto caasimadda Israel iyo in buuralayda Golan ee Suuriya uu u aqoonsaday dhul Israel leedahay oo kale."	https://www.bbc.com/somali/war-55304238
politics	Waa kuwee labada nin ee isugu soo haray tartanka Ra'iisalwasaaraha UK?	Wareegii 5-aad ee tartanka lagu soo xulayo hogaamiyaha xisbiga Conservative-ka ee dalka Britain isla markaana noqonaya Ra'isalwasaaraha xilka kala wareegaya Theresa May ayna u codeynayeen xubnaha xisbigaas ayaa ku soo gabagabowday aqalka Baaralamka UK ee Westminster, iyadoo xoghayaha deegaanka Micheal Gove uu ku haray wareegaas. 313 xildhibaan ayaa codeynta ka qayb qaatay, waxaana tartamayey saddex xubnood oo laba ka mid ah wasiirro ka yihiin xukuumadda Mrs May. Codeyntii caawa ayaa xoghayihii hore ee arrimaha dibadda Boris Johnson wuxuu helay 160 cod, xoghayaha arrimaha dibadda Jeremy Hunti ayaa helay 77 cod halka Michael Gove oo ah xoghayaha Deegaanka uu isagu helay 75 cod sidaana uu uga ka haray inuu u gudbo wajiga ugu dambeeya codeynta oo ay ka qayb qaadan doonnaan 160-ka kun ee xubnaha xisbiga Conservative-ka ee UK oo dhan ku kala sugan. Codeynta oo dhanka Boostada lagu dhiibanayo ayaa bilaaban doonta todobaadka dambe waxaana qofka ugu codka badan lagu dhawaaqi doonaa 22-ka bisha Luulyo ee socota, markaas oo si rasmi ah loo shaacin doono qofka noqonaya hogaamiyaha xisbiga Conservative-ka ee noqonaya Ra'isalwasaaraha Britain. Labada nin ee isku soo haray ayaa siyaasad ahaan ku kala aragti duwanaa aftidii UK kaga baxaysay Midowga Yurub, Boris Johnson wuxuu ka mid ahaa xubnaha aadka ugu ololleeyey in UK ka baxdo Midowga Yurub halka Jeremy Hunt uu ahaa siyaasiyiinta doonaysey in UK aanay ka bixin Yurub. Dooddii ay BBC-du u qabatay xubnihii ku loollamayey doorashadan ayaa Boris Johnson wuxuu ku adkeystay in UK isaga baxayso Midowga Yurub waqtiga loo cayimay ee ah 31-ka October 2019, halka Jeremy Hunt uu isaguna aaminsan yahay in dib loo dhigi karo ka bixitaanka, waana taas midda xiisaha u yeelaysa tartanka labada nin dhexmari doona.	https://www.bbc.com/somali/war-48708803
politics	Khilaafka Soomaaliya iyo Kenya: Labada waddan midkee daandaansiga wado?	"Dowladda Soomaaliya ayaa muddo 7 maalmood ah u qabatay diblumaasiyiinta Kenya ee dalka ka howlgala in ay oga baxaan waddanka. Wasiirka warfaafinta dowladda fedaraalka ee Soomaaliya Cismaan Abuukar Dubbe oo warbaahinta dowladda ka hadlay ayaa ku dhawaaqay in Kenya ay xiriirka u jareen. ""Dowladda Soomaaliya iyaadoo ka duuleeysa madax-banaanideeda qaran ee uu dammaanad qaadaya xeerka iyo qeynuunka caalamiga ah, gudaneysana waajibaadkeeda dastuuriga ah ee ka saaran ilaalinta qaranimada, midnimada iyo xasiloonida ka saaran dalka, waxay go'aansantay iney xiriirka diblomaasiyadeed u jarto dowladda Kenya."" Arrintan waxay daba socotaa xilli dabayaaqadii bishii la soo dhaafay ee November ay mar kale soo cusboonaatay xiisadda diblomaasiyadeed ee u dhaxeysa Soomaaliya iyo Kenya kaddib markii ay dowladda federaalka ee fadhigeedu yahay Muqdisho ku eedeysay dhiggeeda Kenya in aysan u qaddarineynin sida dal la siman oo kale. Dowladda Soomaaliya ayaa markaas wadatashi ugu yeertay safiirka Soomaaliya ee Fadhiya Kenya, sidoo kalena waxaa dalkiisa loo diray safiirkii Kenya u fadhiyay Muqdisho. Xurgufta labada waddan ee soo socotay waxay ka soo billaabatay murankii xadka badda ee sannadihii lasoo dhaafay cirka isku shareerayay, walina kiiskiisa uu hor yaallo maxkamadda caalamiga ah ee caddaaladda. Laakiin arrimaha xiisadda hadda cusbooneysiiyay waxaa ka mid ah eedeynta ay dowladda Federaalka Soomaaliya ugu jeedisay Kenya inay taageerto maamulka Jubbaland, iyadoo la ogyahay in uu khilaaf siyaasadeed oo muddo dheer soo jiitamayay uu ka dhaxeeyo madaxda federaalka iyo kuwa maamul goboleedkaas. Qodobbada kale ee ku gadaaman xasaradda labada dal ee dariska ah waa in Soomaaliya ay xayirtay ganacsigii qaadka ee ay Kenya u dhoofin jirtay Soomaaliya, kaasoo xukuumadda Nairobi uu uga soo xaroon jiray dhaqaale xoog leh. Xilligan oo ay Soomaaliya kusoo fool leedahay doorasho ay mucaaradka hannaankeeda saluugsan yihiin ayey qaar badan oo ka mid ah siyaasiyiinta kasoo hor jeeda maamulka hadda jira sheegayaan in aysan dowladdu daacad ka ahayn howlaha la xiriira doorashadaas. Mid ka mid ah arrimaha ugu waaweyn ee ay dadka wax falanqeeya u aaneynayaan sababaha khilaafka soo cusbooneysiiyay waa in dowladda Soomaaliya ay dareemeyso cadho ku aaddan in Kenya ay hoy u tahay mucaaradka iyada ka soo hor jeeda. Qodobkan dowladda uu madaxweynaha ka yahay Farmaajo qudheeda ma aysan qarsanin sida ay uga xanaaqsan tahay. Wasiirka Warfaafinta ee Soomaaliya, Cismaan Abuukar Dubbe, oo 2-dii bishan December warfidiyeenka kula hadlay magaalada Muqdisho ayaa sheegay ""in Kenya ay noqotay meel ay ku hirtaan mucaaradka damacsan in ay meesha ka saaraan hannaanka dowladeed ee hadda jira"". ""Intii ay Soomaaliya soo kabatay, marna ma dhicin in hal siyaasi oo mucaarad ku ah dowladnimada Kenya laga soo abaabulo Muqdisho iyo Soomaaliya, si loogu khalkhal galiyo dariska. Laakiin taas baddalkeeda, Nairobi waxay noqotay meesha lagaga soo duulo Soomaaliya, lagaga noqdo heshiisyada lagu gaadho Soomaaliya gudaheeda, lagana soo abaabulo rabshadaha siyaasadeed ee lagu doonayo in lagu carqaladeeyo dowladnimada dhismeysa ee dalkeenna,"" ayuu yidhi Wasiirka Warfaafinta Soomaaliya. Laakiin Kenya ayaa dhankeeda dowladda Soomaaliya ku eedeysay in ay marmarsiiyo aan jirin ka dhiganeyso cudurka Covid-19 si ay ugu mamnuucdo ganacsiga qaadka ee looga soo dhoofiyo Kenya, laakiin wali duullimaadyada qaadka wada ee ka imaada Itoobiya loo oggol yahay inay tagaan Soomaaliya, sida uu qoray wargeyska The East African. Mamnuucista ganacsiga qaadka ee la geeyo Soomaaliya wuxuu saameyn adag u geysanayaa kumannaan ka mid ah beeraleyda qaadka abuura ee Kenya. Dacwadda ku aaddan muranka dhanka badda ee u dhaxeeya Soomaaliya iyo Kenya ayaa ka mid ah waxyaabaha loo aanaynayo xiisadda diblumaasiyadeed ee ka dhex aloosan labada dal. Soomaaliya ayaa Maxkamadda Caddaalada ee Caalamiga ah u gudbisay gal dacwadeed ku aaddan muranka dhanka badda ee kala dhexeeya Kenya, hase ahaatee labada dalba waxay muujinayaan Kalsooni ku aaddan kiiska maxkamadda yaal. Qaar ka mid ah dadka wax falanqeeya ayaa sheegaya in dacwaddaasi ay ka caraysiisay Kenya oo aamminsan in labada dal ay dhexdooda ka heshiin kareen oo ay aysan ahayn in heerkaas la gaarsiiyo. Dr Cabdiwahaab Sheekh Cabdisamad oo ka faallooda arrimaha gobolka ayaa ka mid ah dadka aamisan in la sugo natiijada maxamadda ICJ ee aan lagu kadsoomin rajada ay sheeganayaan labada dhinac ee is haya. ""Masuuliyiinta Kenya markaad waydiisid waxay kuu sheegayaan 'rajadeennu aad ayay u fiican tahay', markaad Soomaalida waydiisidna waxay leeyihiin 'rajadeennu aad ayay u fiican tahay', kolley maxkamadda ayaa go'aan ka gaari doonta"", ayuu yiri."	https://www.bbc.com/somali/war-55234732
politics	Pierre Nkurunziza: Taariikhda madaxweynihii Burundi ee geeriyooday	Madaxweynihii dalka Burundi Pierre Nkurunziza ayaa geeriyooday kaddib markii uu wadnaha istaagay 8-dii bishan June, 2020-ka. Nkurunziza, oo muran badan dhaliyay kaddib markii uu xilligii saddexaad usoo istaagay xilka madaxweynaha, wuxuu dalka Burundi hoggaamiye ka ahaa muddo 15 sano ah. Wuxuu sanadkii lasoo dhaafay ku dhawaaqay inuusan markii 4-aad usoo istaagi doonin doorashada madaxweynaha. Markii ay doorashada dalkaas dhacday bishii May ee sanadkan, waxaa la shaaciyay in Nkurunziza, oo 55 jir ahaa uu noqon doono hoggaamiyaha ugu sarreeya ee dalkaas. Waxaa sidoo kale la sheegay inuu heli doono lacag dhan $540,000 (£440,000) oo loogu talagalay inuu u qaato howlgabnimo. 20-ka bisha August ayaa lagu waday inuu xilka ku wareejiyo madaxweynaha hadda loo doortay dalka Burundi, Evariste NDayishimiye. Wuxuu dhashay 18-kii bishii December ee sanadkii 1964-kii. Ka hor inta uusan siyaasadda ku biirin wuxuu ahaa ciyaartoy ka tirsanaa  horyaalka heerka koowaad,. Kaddib wuxuu noqday tababare dhinaca ciyaaraha ah. Muddo kaddib wuxuu isu baddalay hoggaamiye fallaago, ilaa uu ugu dambeyntii u weecday dhinaca siyaasdada, taasoo u horseedday inuu noqdo madaxweyna ka noqday dalka Burundi. Markii ugu horreysay ee uu xilka madaxweynaha qabtay sanadkii 2015-kii waxaa soo doortay xildhibaannada baarlamaanka. Mar walba wuxuu ku doodi jiray in maamulkiisa uu nabad ka dhaliyay dalka Burundi. Isagoo sawirkaas ka faa'iideysanayana wuxuu isku tilmaami jiray nin dib u dhisaya dal ka mid ah waddamada ugu saboolsan caalamka. Waxaa lasoo tabiyay in marka ay diblomaasiyiinta dalkaas taga damcaan inay kulamo la yeeshaan Mr Nkurunziza laga qaadi jiray magaalada caasimadda ah ee Bujumbura, si loogu geeyo madaxweynaha oo dad beeraley ah ku caawinaya abuurka dalagyada. Taasi xitaa waa sababta ay beeraleyda abuurta avocado-da ay ugu magac dareen madaxweynaha. Arrintani wuxuu taageero badan uga helay dadka reer miyiga ah, laakiin kuma uusan kasbanin dadka ku nool caasimadda Bujumbura, halkaasoo ay daggan yihiin siyaasiyiinta kasoo hor jeeda. Ka hor inta uusan dagaalka sokeeye ka dhicin Burundi, Mr Nkurunziza, oo horay ugu takhasusay waxbarashada dhinaca ciyaaraha, wuxuu macallin ka ahaan jiray jaamacadda Burundi. Wuxuu sidoo kale sannadihii 1990-meeyadii tababare usoo noqday kooxdii kubadda cagta ee ciidamada milatariga iyo kooxda Union Sporting - oo ka ciyaarta horyaalka heerka koowaad ee dalkaas. Hadda wuxuu lahaa koox isaga u gaar ah oo lagu magacaabo Hallelujah FC. Aabihiis, oo ahaan jiray barasaab gobol, waxaa sanadkii 1972-kii lagu dilay xasuuqii ka dhanka ahaa qowmiyadda Huutuuga. Dadka dhaliili jiray maamulkiisa, oo ay ka mid ahaayeen in ka badan 40 xisbi siyaasadeed iyo hay'adaha xuquuqda aadanaha ayaa ku qeexay inuu ahaa nin xukun qallafsan. Waxay ku eedeyn jireen inuu ahaa madaxweyne kali talis ah oo aan oggoleyn inuu xilka wareejiyo. Hadalkooda wuxuu xoogeystay markii uu Mr Nkurunziza xilka u soo xigtaagay markii saddexaad, isagoo ku gacan seyray dalabka dad mudaharaadeyaal ah oo doonayay inuu xilka iska casilo. Dad badanb ayaa ku dhintay dibadbaxyadii rabshadaha watay ee lagu diiddanaa dib usoo doorashadiisa. In ka badan 100,000 oo ruuxna waxay u bara kaceen dalalka dariska la ah, arrintaasoo soo celisay cabsi ku aaddan in Burundi ay dib ugu laabato dagaal sokeeye. Mr Nkurunziza wuxuu sanadkii 2015-kii, kaddib doorashadiisii muranka dhalisay, ka badbaaday isku day lagu damacsanaa in afgambi milatari xilka looga tuuro. Ciidamadiisii ayaa ku guuleystay inay fashiliyaan afgambiga oo la qorsheeyay xilli uu dalka ka maqnaa. Sanadkii 2018-kii, baarayaasha Qaramada Midoobay ayaa sheegay inay hayaan caddeymo xooggan oo ku saabsan in dembiyo ka dhan ah bini`aadannimada laga geystay dalka Burundi. Warbixintooda ayay ku xuseen dilalka, jirdilka iyo kufsiga, oo ay sheegeen inay badankood geysteen  xoogagga dowladda - balse iyo sidoo kale kooxaha mucaaradka. Safiirka Qaramada Midoobay ee Burundi ayaa markaas sheegay in warbixintaasi ay qayb ka ahayd qorshe caalami ah oo ka dhan ah dalkaasi. Dowladda Burundi ayaa lagu eedeynayay inay abaabuleysay kooxo dhalinyaro ah oo geysta falalka dilalka ah iyo qalalaasaha ka dhanka ah dadka kasoo horjeeda xukuumadda.	https://www.bbc.com/somali/war-52984637
politics	Badda Koonfurta Shiinaha: Maxaa ku dhacay markabka Mareykanka ee nuclear-ka xambaarsan?	"15 naaquude oo Mareykan ah ayaa dhaawacmay kaddib markii markab nooca biyaha hoostooda quusa ah oo xambaarsan hubka nuclear-ka uu ku dhawacay ""wax aan la aqoonin"" xilli uu dhex socday biyaha ku dhow badda Koonfurta Shiinaha. Maalintii Sabtida ayuu shilkan ku dhacay markabka oo lagu magacaabo USS Connecticut, naaquudeyaashana waxaa soo gaaray dhaawacyo fudud, sida ay sheegeen saraakiisha Mareykanka. Waxa ay mas'uuliyiintu intaas ku dareen inaan ilaa hadda la aqoonin sababta ay ku dhacday arrintan. Afhayeen u hadlay ciidamada badda ee Mareykanka ayaa sheegay in markabkan uu hadda ku wajahan yahay dhulka uu Mareykanku leeyahay ee Guam. ""Wax jug ah ma aysan gaarin qaybta nuclear-ka ku tallaalan yahay ee markabka USS Connecticut, si fiican ayayna u shaqeynayaan qaybihiisa kala duwan,"" ayuu yiri afhayeenka oo soo saaray bayaan. Waxa uuse intaas ku daray in wali la qiimeynayo waxyeellada shilkaas kasoo gaartay markabkan sida hubka halista ah. Dhacdadan ayaa kusoo aadday xilli xiisadaha ka aloosan gobolkan aadka loogu muransan yahay ay sii xoogeysteen, halka Shiinaha iyo Taiwan oo cadaawad ka dhaxeysana ay isku sii xumaadeen dhawaanahan. Wararkii ugu dambeeyay ee ku aaddan xiisadda Shiinaha iyo Taiwan ayaa sheegayay in Beijing ay ku xad gudubtay hawada difaaca ee Taiwan. Markabkan waxyeelladu gaartay ee USS Connecticut waxa uu ka howl galayay mid ka mid ah gobollada uu muranka ugu xooggan ka taagan yahay ee caalamka. Dowladda Shiinaha ayaa sheegata in ay leedahay inta badan badda Koonfurta Shiinaha, balse dalalka ku hareereysan iyo Mareykanka ayaa ku gacan seyray sheegashadaas. Waddamada kala ah Philippines, Brunei, Malaysia, Taiwan iyo Vietnam ayaa dhammaantood qayb ka ah muranka, waxayna muddo tobannaan sano ah kasoo hor jeedaan in Shiinaha uu leedahay baddaas, laakiin xiisadda ka dhalatay arrintan ayaa sii xoogeysatay sannadihii ugu dambeeyay. Washington ayaa la safan inta badan waddamadan oo ay ku taageersan tahay muranka ka aloosan dhulkaas. Dhacdadan ugu dambeysay ee markabka ayaa kusoo beegantay dhowr isbuuc uun kaddib markii dalalka Mareykanka, UK iyo Australia ay kala saxiixdeen heshiis taariikhi ah oo ku aaddan amniga gobolka Asia-Pacific, tallaabadaas oo loo arkayay mid ka dhan ah Shiinaha. Heshiiska oo magaciisa loo soo gaabiyo Aukus ayaa ka dhigan in Mareykanka uu xog la wadaago Australia si ay u sameysato maraakiibta badda hoosteeda quusa ee nuclear-ka xambaara oo u gaar ah iyada. Dhanka kale, La-taliyaha Amniga Qaranka ee Mareykanka, Jake Sullivan, ayaa sheegay in ""uu aad uga walaacsan yahay"" ficillada hagardaaminaya hannaanka nabadeed ee geeddi-socodka Taiwan, kaasoo kala saaraya Taiwan iyo Shiinaha. Waxa uu Mr Sullivan hadalkan jeediyay kaddib markii uu Shiinaha diyaarado militari oo ah kuwii ugu badnaa abid u diray hawada difaaca ee Taiwan, kuwaasoo afar maalmood oo xiriir ah dhaqdhaqaaqyo sameynayay xilligaas. Mar la weydiiyay in Mareykanku uu isku diyaarinayo inuu tallaabo militari u qaadayo si uu u difaaco Taiwan ayuu Mr Sullivan yiri: ""Waxa aan dhahayo waa sidan, hadda waxaan qaadeynaa tallaabo aan isugu dayeyno inaan ka hor tagno maalin noocaas ah inay abid nasoo marto."" Arbacdii, wasiirka gaashaandhigga ee Taiwan ayaa sheegay in Shiinaha uu u muuqdo inuu diyaar u yahay sidii uu ""dagaal buuxa"" ugu qaadi lahaa jasiiraddan wixii loo gaaro 2025-ka. Taiwan ayaa isu aragtay inay tahay dowlad madax-bannaan, halka Shiinaha uu dhankiisa u arko inay tahay gobol khiyaanay iyaga ayna tahay in dib loogu soo celiyo Shiinaha, taasna la sameyn doono xitaa haddii ay lagama maarmaan noqoto in xoog loo adeegsado."	https://www.bbc.com/somali/war-58839214
politics	Doorashada Mareykanka 2020: Nin ay aad isugu dhawyihiin Trump oo ugu baaqay inuu aqbalo in loogaga adkaaday codbixintii Mareykanka	"Mid ka mid ah shakhsiyaadkii muhiimka ah ee aadka ugu dhaw Donald Trump ayaa waxa uu ku boorriyey in uu iska dhaafo dedaallada uu ku doonayo in uu u qiil dayo guuldarrada uu kala kulmay doorashada madaxtinnimada Mareykanka ee uu ku guulaystay Joe Biden. Barasaabkii hore ee New Jersey, Chris Christie, ayaa waxa uu habdhaqanka kooxda sharciga ee madaxweynaha ku tilmaamay ""fadeexad qaran"". Madaxweyne Donald Trump ayaa waxa uu diiday inuu aqbalo in loogaga adkaaday doorashada, isagoo so jeediyay eedo ah inay jireen wax isdabamarin baahsan oo dhanka doorashada ah arrintaas oo uusan wax caddayn ah u keenin. Jamhuuriyiin badan ayaa waxa ay madaxweynaha ku taageereen dedaalkiisa dhanka sharciga hasayeeshee koox yar oo haatan sii badanaysa ayaa arrintaas ka horyimid. Sabtidii ayey aheyd markii Mr Trump uu gobolka Pennsylvania kala kulmay war aanan farxadgelin, kaddib markii xaakim uu daaqadda ka tuuray dedaal sharci oo ay wadday kooxda u ololaysa Trump kuwaas oo doonayay in la laalo codadka malaayiin qof oo lagu soo diray dhanka boostada. Garsoore Matthew Brann ayaa sheegay in maxkamaddiisa la soo gaarsiiyay ""dodo sharci oo adag balse caddeymaha la soo dhigay ay ahaayeen kuwo aan xoogganeyn oo mala awaal u badnaa"". Go'aankan maxkamadda ayaa waxa ay waddada u xaareysaa in gobolka Pennsylvania gelinka dambe ee Isniinta lagaga dhawaaqo guusha inay raacday Mr Biden oo ah madaxweynaha la doortay ee Xisbiga Dimuqraadiga uu gobolkaas ku hoggaaminayo in ka badan 80,000 oo cod. Sikastaba xaalku ha ahaadee, ololaha Trump ayaa waxa ay racfaan ka qaadanayaan go'aankaas maxkamadda. Mr Biden ayaa la saadaaliyey in Madaxweyne Trump uu kaga guuleysanayo 306 cod oo codadka golaha doorashada ah - tiradaas oo ka sarraysa 270-ka cod ee loo baahnaa, halka Trump-na la saadaaliyay inuu helay 232. Mr Christie, barasaabkii hore ee New Jersey, oo Axaddii la hadlayay barnaamijka This Week ee warbaahinta ABC ayaa sheegay: ""Xaqiiqdi habdhaqanka kooxda sharciga ee madaxweynaha waa ceeb qaran"". Wuxuu sheegay in kooxda Trump ay inta badan ka hadlaan musuqmaasuqa doorashada ""markii ay bannaanka maxkamadda joogaan, balse markii ay galaan gudaha maxkamadda ma qiranayaan wax isdabamarin ah mana keenayaan wax caddeyn ah"". Mr Christie waxaa uu ahaa barasaabkii ugu horreeyay ee Mr. Trump ka taageeray musharraxnimadiisii xilka madaxtinimada ee 2016. Sidoo kale waxa uu ka caawiyay diyaarinta dooddii uu madaxweynaha kala hortagayay Joe Biden."	https://www.bbc.com/somali/war-55040299
politics	Loolanka Jubbaland ma wuxuu bannaanka soo dhigay danaha Kenya iyo Itoobiya ee Soomaaliya?	"Bayaan goordhaweyd ka soo baxay maamulka Jubbaland ayaa lagu sheegay in la xiray dhamaan goobaha laga soo galo magaalada Kismayo ee cir, dhul iyo badba. Go'aankan ayaa imaneysa iyadoo Khamiista lagu wado inay doorashada madaxtinnimada maamulkaasi ay ka dhacdo magaalada Kismayo. Balse weli waxaa taagan khilaaf balaaran oo keenay in kooxaha mucaaradku ay iyana ku dhawaaqaan in isla maalintaas ay dooranayaan madaxweyne. Tallaabadan waxay imaaneysaa ka dib markii diyaarad ay leedahay Itoobiya loo diiday in ay ku degto garoonka diyaaradaha ee Kismaayo, sida ay sheegeen dad ku sugan garoonka. Xiisad sare oo arrimaha doorashada la xiriira ayaa ka jirto magaalada Kismaayo. Waxaa loo maleynayaa in Qaramada midoobey iyo dowladda oo taageero ka heleysa Itoobiya ay doonayaan in doorashada dib loo dhigo. Halka maamulka Jubbaland oo kaashanaya Kenya ay doonayaan in doorashada ay u dhacdo sidii loo qorsheeyay. Labada dal, Kenya iyo itoobiya waxay qeyb ka yihiin ciidamada AMISOM eek a badan 20,00, kuwaas oo ka howlgala Soomaaliya. Weriye ku sugan Kismaayo ayaa sheegay in inkabadan 90 ciidamo komandos ah oo Itoobiyaan ah in ay siday diyaaradda loo diiday in ay ku degto garoonka. Ciidamada ugu badan ee kenya ayaa ka howlgala magaalada Kismayo. Wufuud sare oo uu hoggaaminayo taliyaha ciidamada AMISOM, Tigabu Yilma - oo Itoobiyan ah - waxaana la filaya in ay xal ka garaan ismari waaga ka taagan Kismaayo. Khilaafka doorashada Jubbaland ayaa u muuqda in uu weji cusub yeeshay. Sida ay qortay wakaaladda wararka ee Reuters, Ismari waagan wuxuu sababay ""khilaaf"" soo kala dhexgala dalalka deriska ah ee Kenya iyo Itoobiya, sida ay ka soo xigatay dadka falanqeeya arrimaha maniga. Ma jiro wax war ah oo arrintan la xiriira oo ka soo baxay Kenya iyo Itoobiya, balse dadka siyaasadda Falanqeeya ayaa u arko in uu yahay ""khilaaf muuqda"". Labada dal ayaa loo arkaa in ay dano kala duwan ka leeyihiin Soomaaliya. Dowladuhu dano iyo cadifad ayay ku shaqeeyaan. Naxariis kuma shaqeeyaan"", ayuu yiri Cabdirashiid Xaashi, madaxa machadka cilmi barista siyaasadeed ee Soomaaliya ee Heritage. ""Markastoo annaga gudaheena aan wareer iyo caqli xumo aan ka sameyno; markasta oo ay badato in gacmo kale ay soo galaan iyagoo u muuqda in ay qof la jiraan, waxay (gacmahaas kale ) riixanayaan danahooda,"" ayuu yiri Cabdirashiid. Jubbaland waa maamulka ugu dambeeya ee doorasho ay ka dheceyso tani iyo muddadii uu xilka hayay madaxweyne Maxamed Cabdullaahi Farmaajo oo la doortay bishii February ee 2017kii. Cabdirashiid Xaashi oo arrintan u arka fursad ay bixiyeen siyaasiyiinta ayaa yiri: ""Waa nasiib darro in hadda ay Itoobiya iyo Kenya ku murmayaan doorashada jubbaland, Qaramada Midoobeyna ay go'aanno soo saarayso. Siyaasiyiinta Soomalida ayaa fursadaas siinaya"". Cabdiraxmaan Cadami oo ka faallooda arimaha Soomaaliya ayaa aaminsan in khilaafka uu gaaray meel aan waxba laga qaban karin. Wuxuu yiri: ""Khilaafkii doorashada Kismaayo wuxuu u egyahay in uu faraha ka baxayo. Laba waddan oo jaar ah oo ciidamada ka joogaan Soomaliya in ay ku hardamayaan waa wax muuqdo oo la wada arkayo"". ""Waxay ila tahay halkii ay isla gaareen dowladda federalka iyo mamulka Jubbaland ama musharrixiinta Jubbaland gudeheeda ku tartamaya in waanwaan ay caqli ku dareen ilama ahan in la heli karo"",  ayuu yiri Cabdiraxmaan Cadami. Beesha Caalamka ee Arrimaha Soomaaliya daneeya ayaa isku deyay in arrintan xal loo helo, balse waxay u muuqataan ""in taasi aysan suuragalin"". Cadami waxaa u muqata in xalka uu ka imaan karo dhanka dowladaha kenya iyo Itoobiya wuxuunta yiri: ""Waxaa dhici karta in ay xal garaan dowladahan manta ku haya meesha e ekenya iyo Itoobiya ayna isla gaaraan in ay tageeraan doorashada hadda socota iyo ciddii ku guuleysata ama in ay isku waafaqaan musharrax dhexdhexaad ah oo ay caleemo saaraan"". Balse cabdirashiid Xaashi ayaa sheegay in Soomaalida ay noqotay sida ""kubad la isu dhiibayo"". ""Sidii ay u soo socotay anaga hadda waxaan mareynaa in aan noqonay banoonigii la tuurtuurayay, ciyaartana dadkale u sallaxantahay"". Amniga iyo diyaarinta doorashada soo socota waa arrimaha ugu waaweyn ee horyaalla dowladda madaxweyne Farmaajo. Haddii xaaladda au sidan ku socoto ""Marka la garo January 2020, tabartooda way sii yaraaneysaa"", ayuu yiri Cabdirashiid oo ka hadlayay dowladda Federaalka ee Soomaaliya. Madaxweyne Farmaajo ayaa sannad iyo bar gudahood wajahaya doorasho, taas oo Cabdirashiid xaashi uu u arko in ay ku tahay caqabad ayna ""daciifineyso tabartii dowladda"". Balse Cadami wuxuu sheegay in Kismaayo ay gacanta u gali karto Al-Shabaab ""oo aan ka fogeyn halkaas in ay ka faa'ideystaan ayna ka dhex qaadaan xoogagga meesha isku haya"". Cabdirashiid Xaashi, Agaasimaha machadka Heritage dhankiisa wuxuu aaminsan yahay: ""Haddii Jubbaland ay ka adkaadaanna waa uun meel ka fog oo khilaaf soo jiitamayay uu ka jiro oo ay furfureen ayey noqoneysaa. Haddii laga adkaadana waxay noqoneysaa in Puntland iyo Jubbaland ay u xanaaqsan yihiin"". Axmed maxamed Islaam (Axmed Madoobe) oo markale u tartamayo inuu xilka qabto ""wuxuu saaxiib dhow oo arrimaha amniga la yahay Kenya"", sida Reuters ay qortay. Wakaaladda ayaa sidoo kale qortay in ""Itoobiya ay saaxiibtinimo dhow oo sii xoogeysaneysa la yeelatay dowladda Federaalka ee Soomaaliya""."	https://www.bbc.com/somali/war-49399374
politics	Basaasad Shiinees ah oo lagu dhex sheegay baarlamaanka Ingiriiska	"Hay'adda sirdoonka Ingiriiska ee MI5 ayaa bixisay digniin dhif ah oo ku aaddan haweenay basaas u ah Shiinaha oo ku dhex milantay baarlamaanka dalkaasi si saamayn loogu yeesho siyaasadda UK. Haweenaydan oo lagu magacaabo Christine Ching ayaa la sheegay in xiriir qoto dheer u abuurtay xisbiga talada Shiinaha haya ee CCP iyo xildhibaano baarlamaanka UK ka tirsan iyo kuwa hadda rejo badan ka qaba in ay ku biiraan siyaasadda UK> Waxaa la sheegay in ay lacago ugu yaboohday siyaasiyiin reer UK ah, lacagtaas oo la sheegay in ay badankeed Shiinaha ka timid. Arrintan ayaa soo shaac baxday kadib baaritaan dheer oo ay samaysay hay'adda MI5 sida illo xog ogaal ah ay u sheegeen BBC-da. Mid ka mid ah xildhibaanada ay lacagaha siisay haweenaydan ayaa lagu magacaabaa Barry Gardiner oo heley lacag dhan £420,000, wuxuuna ka tirsan xisbiga Shaqaalaha, halka Sir Ed Davey oo ka tirsan xisbiga Liberal Democrats uu heley lacag dhan £5,000, xiligaas oo uu ahaa xoghaya tamarta ee Ingiriiska, inkasta oo uu sheegay in qof isaga la shaqeeya yabooh ahaan loogu dhiibay lacagta, haddana ay tahay markii koowaad ee tuhun uu ka galo ujeedka lacagta. Dublamaasigu basaas ma noqdaa?! Assange oo safaaraddii martigalisay u badalay ""xarun basaas"" Shiinaha oo tarxiilay haweeney “basaas” ahayd Xoghayaha arrimaha gudaha Britain Priti Patel ayaa sheegtay in ay aad uga walaacday arrinka ah in qof lagu ogyahay in uu u shaqeeyo Shiinaha uu xiriir caynkaas ah la yeesho xildhibaanada. Sirdoonka waxa ay sheegeen in qof kasta oo xiriir la sameeya haweenaydaas ay ogaadaan xiriirka ay la leedahay xisbiga CCP , islamarkaasna tahay qof horey marinaya ajandayaasha Shiinaha. Xisbiga Shaqaalaha ayaa dhaleeceeyay isku dayada Shiinaha, wuxuuna intaas ku daray in macluumaad dheeri ah uu ka dalbay hay'adda sirdoonka Sida uu ku waramaya wariyaha BBC-da ee amniga Gordon Corera, Sirdoonka Britain ayaa hadda halista ugu weyn u arka farogalinta Shiinaha, taas oo ka sare martay tii la sheegi jiray ee Ruushka. Waxaa kale oo jirta welwelka ah in aysan jirin sharciyo ku filan oo arrimahan looga hortago, taas oo horseedday in qaabka ugu fiican ee looga hortagi karo ay tahay in la shaaciyo halista la ogaado. Haweenaydan ayaa kasbatay kalsoonida xildhibaanada, iyada oo xitaa wiilkeeda uu shaqo beertiisa ka siiyay mid ka mid ah xildhibaanada."	https://www.bbc.com/somali/war-59991043
politics	Soo galootiga: Dowladda Ingiriiska oo loo oggolaaday qorshihii ku saabsanaa Tahriibeyaasha	Dowladda Ingiriiska ayay Maxkamadda sare u fasaxday in ay dadka magangalyo-doonka ah ee dalkeeda jooga geyn karto Rwanda. Talaadada soo socota ayay bixi doonaan duullimaadyada ugu horreeya ee qaadaya qaxootiga. Ololeyaal looga soo horjeeday arrintan oo sameynayay isku-dayo sharci ayaa guuldarreystay. Laakiin kiiskan waxaa Isniinta dhegeysan doona Maxkamadda Racfaanka. Kooxaha Xuquuqul Insaanka iyo Ururka Shaqaalaha waxay filayeen natiijo ku saabsan sheegashahooda ka dhanka ah Xoghayaha Arrimaha Gudaha Priti Patel oo ka dambeeya qorshaha rarista magangalyo-doonka. Waxay sidoo kale raadinayeen amar maxkamadeed oo joojinaya duulimaadka ugu horreeya. Boqol magangalyo-doon ah ayaa lagu hayaa xarumo gaar ah, waxayna sugayaan in dalka laga dhoofiyo.James Wilson, oo ah agaasime ku xigeenka Hay'adda Xuquuqda Aadanaha ee Detention Action ayaa u sheegay BBC in uu aaminsan yahay in 'Ruwanda aysan ahayn waddan saddexaad oo ammaan ah'. Intaa waxa dheer, sida uu sheegay in saxiixa Axdiga Qaxootiga UK oo dhigaya in magangelyo-doon kasta oo iska dhiiba Ingiriiska uu xaq u leeyahay inuu ku noolaado isla Ingiriiska. Bartamihii bishii April ee sanadkan ayay dowladda Britain sheegtay in qeybtii ugu horreysay ee magan-galyo-doonka laga yaabo in toddobaadyo gudahood laga duuliyo UK oo la geeyo Rwanda. Hadalkaas ayaa daba socday markii lagu dhawaaqay qorshe lagu doonayo in qaxooti loogu diro dalka ku yaalla bariga Afrika si ay magangelyo uga helaan halkaas. Qorshahan ayaa marka hore diiradda saarayaa ragga aan guursan ee ka tallaaba kanaalka Ingiriiska iyagoo raacaya doomo ka yimid Faransiiska. Qiyaastii 31 ruux ayaa la filayaa in ay raacaan duullimaadka ugu horreeya ee ku wajahan Rwanda.	https://www.bbc.com/somali/war-61761626
politics	Maxaad ka ogtahay dal keliya dhisnaa muddo saddex sano ah	"Waxaa loo aqoonsaday ""ballaarinti taariikhiga ahayd ee dalka qaniga ah ee Peru"", sida sanakdii 1961 laga soo xigtay taariikh yahanka u dhashay Chile ee Hernán Ramírez Necochea. Waa "" Isu geynta Peru-Bolivian"", oo ahaa mashruuc rajo badan lahaa oo mideeyay jamhuuriyadaha Peru iyo Bolivia. Inkastoo tani ay socotay muddo gaaban. Xaqiiqdii, tan iyo markii la aasaasay, sanadkii 1836, waxay wajahday xoogag gudaha iyo dibadda ah oo gadaal ka riixayay burburinteeda, taas oo ugu dambeyn dhacday sanadkii 1839. Sidee ayay ku timid fekradda isku darka labada dal maxaase si dhaqso ah loogu guul darreystay? Sanadihii 1830-meeyadii —ama xitaa kahor—, mashruuca lagu mideynayo Peru iyo Bolivia ""wuxuu ahaa taariikhda,"" ayuu BBC Mundo u sheegay taariikh yahanka u dhashay Bolivia ee Marilú Soux. Dadka reer Peruvia iyo Bolivia ee doonayay in la isku daro labada dal ayaa u aaneeyay sababo la xiriira dhulka, taariikhda iyo dhaqaalaha oo soo jirtay boqollaal sano, sida uu Jorge Basadre, oo ah taariikh yahan qarnigii 20-aad caan ahaa oo u dhashay Peru ""Historia ku xusay buuggiida de la la Republic of Peru, 1822-1933 "". Xilliyadii Xisbaaniyiinta, qowmiyadaha Quechua iyo Aymara ethnic ayaa wadaagi jiray Altiplano - oo ah gobol ku yaalla meel u dhow Harada Titicaca - muddo qarniyo ah, halka ilbaxnimada Inca iyo Tiahuanaco ay saameyn ku yeelatay labada dal. Arimaha dhanka dhaqaalaha, dekadda loogu jecel yahay ee La Paz (oo hadda ah caasimadda Bolivia) waxay ahayd Arica, oo xilligaas ay Peru lahayd. Waxaa intaa dheer, gobollada koofureed ee Peru waxay xiriir ganacsi oo toos ah la lahaayeen Bolivia, xitaa mid ka weyn kii ay la lahaayeen waqooyiga Peru, sida uu sheegay Basadre. Arrimahaas iyo kuwo kale ayaa ka qeyb qaatay midowga Peruvian-Bolivian. Janaraal Andrés de Santa Cruz - madaxweynihii Golaha Maamulka Peru intii u dhaxeysay sanadihii 1826 iyo 1827 kaddib dhicitaankii Viceroyalty, kaddibna noqday madaxweynihii Bolivia (1829-1839) - ayaa sidoo kale qaba arrintan. Sanadkii 1835, siyaasadda Peru waxay ku jirtay xasarad. Madaxweynihii markaas, Luis José de Orbegoso, ayaa wajahay kacdoon xooggan oo ka dhan ah dowladdiisa kaas oo uga imaanayay xeebta iyo koofurta dalkas. Felipe Santiago Salaverry ayaa awoodda xoog ugala wareegay Orbegoso. Isagoo dareemaya qalqal, ayaa Orbegoso wuxuu La Paz General Santa Cruz weydiistay caawinaad militari si dalka loo badbaadiyo. Wuxuu Orbegoso taas beddelkeed siiyay Santa Cruz awoodihiisa madaxtinnimada Peru wuxuuna oggolaaday in baarlamaan laga dhiso waqooyiga iyo koofurta Peru si loo go'aansado suurtogalnimada in lala midoobo Bolivia. Xilligaas, taageerayaasha in labada dla la isu geeyo iskuma aysan raacsaneyn gobolka hoggaanka qabanaya. Sidaas darteed, soo jeedinta Santa Cruz waxay ahayd in Peru labo loo qeybiyo - gobolka Waqooyiga Peru iyo gobolka Koofurta Peru- isla markaana lagu daro Bolivia, sidaa darteed waxay noqonayaan ""saddex gobol oo isku mid ah dhanka Peru-na kama jirayo sarreyn dhanka dhulka ah, balse markii la qeybinayay, arrin kale ayaa harsaneyd. inay noqdaan kuwo isku mid ah, ""ayuu yiri taariikh yahanka u dhashay Peru ee Scarlett O'Phelan. Kaddib markii uu ka oggolaaday Orbegoso, Santa Cruz wuxuu diray 5,000 oo ciidan Bolivianah, bishii February 1836, waxay awoodeen inay burburiyaan dhammaan mucaaradka. ""Markii Salaverry la burburiyay, Santa Cruz wuxuu ahaa milkiilaha Peru"", sida uu Basadre ku xusay buuggiisa ""Taariikhda Jamhuuriyadda Peru."" Bishii March sanadkaas, gobolka Koofurta Peru ayaa la sameeyay, bishii August, waxaa isna la sameeyay gobolka Waqooyiga Peru. Labada gobol, marka loo geeyo Bolivia, waxay Santa Cruz u aqoonsadeen ""Ilaaliyaha Weyn"" ee Isutagga Peru-Bolivian. Bishii October 1836, Santa Cruz ayaa saxiixay digreeto si rasmi ah loogu dhawaaqayo Isutagga. Balse arrintan ma aysan sii jirin wax badan. Saddexda gobol ayaa isku raacay in midkoodba uu yeelan doono dowlad u gaar ah, balse ay u hoggaansami doonaan dowladda guud, oo mas'uul ka ahaan doonto howlaha diblomaasiyadda, militariga iyo dhaqaalaga Isutagga labada dal iyo doorashada madaxweyneyaasha gobollada. Dowladda guud ayaa mas'uul ka ahaan lahayd ilaaliyaha Santa Cruz , muddo 10 sano ah isagoo xaq u lahaanaya in dib loo doorto. ""Santa Cruz wuxuu ka fekeray in caasimaddu ay noqoto halkii uu joogay,"" ayuu Aljovín u sheegay BBC Mundo. ""Waxay ahayd hab cajiib ah oo looga fogaanayo dacwadda magaalada caasimadda noqoneysa."" Arrimaha la xiriira ganacsiga badda, xafiis guud oo kastamka ah ayaa looga sameeyay dekadda Arica gobollada Koofurta Peru iyo Bolivia. ""Mashruuca Santa Cruz marka la eego waxaa muhiim ahayd in Bolivia ay mar kale hanato Arica, sida uu qabo taariikhyahanka reer Chile ee Gonzalo Serrano. Balse shuruucda Isutagga dalalka ayaa waxaa diidmo ka keenay dadka gudaha iyo dalalka xudduudaha la lehba. Gudaha Bolivia, tusaale ahaan, halka ""dadka la jiray Cruz waxay aaminsanaayeen in Bolivia ay leedahay dhulka sare"" wayna taageereen isu tagga dalalka, waxaa jiray kuwo ka soo horjeeday ""in Peru loo kala qeybiyay labo, sababtoo ah haddii ay noqoto dhanka go'aan gaaridda waxay noqon doontaa labo ka soo horjeeda hal, ""ayuu yiri Soux. Dalka Peru fekradda isugeynta dalalka waxay caan ka ahayd gobolka Koofurta Peri. Balse dhanka waqooyiga waxaa soo baxay diidmo ka dhan ah sida ay wax u socdaan oo la dareemay billowgiii horeba. Gobolka ayaa dareemay in sokortii uu u dhoofin jiray dalka Chile ay arrintaasi saameyn ku yeelatay isla markaana sida Koofurta Peru oo kale xiriir ulama uusan lahayn Bolivia. Waxaa intaa dheer, waxaa laga cabsi qabay in Lima, caasimaddii Peru tan iyo boqortooyadii kuna taalla gobolka Waqooyiga Peru, ay lumiso muhiimadda ay dalkaasi ku lahad. Isutagga dalalkan ayaa sidoo kale cadowtinnimo u qaaday kuwii raacsanaa dadkii xukunka ka tuuray Orbegoso. Badankood waxay dibad-joog ku noqdeen Chile, sida uu sheegay Aljovín, waxayna sugayeen xilligii ay aargoosan lahaayeen. Balse isutagga dalalka oo keliya maaha waxa sababay dhibaatada. Santa Cruz ayaa sidoo kale laga keenay diidmo badan. Wuxuu ahaa wiilka aabbe Peru u dhashay, iyo hooyo Bolivia ka soo jeedday, wuxuu qabay haweeney ka so jeedday Cusco labada dalna madaxweyne ayuu ka ahaa. ""Wuxuu dareemay inuu hal lug kula jiray Peru tan kalena uu kula jiray Bolivia, sidaas darteed waxaa heysatay dhibaato weyn oo dhanka dhalashada ah. In la isku dheellitiro ayuu xal u arkay isu geynta dalalka. Waxaan aaminsanahay in isugeynta dalalkan ay si uun u xallisay dhibaatadiisii dhalashada,"" ayuu yiri O'Phelan. Balse tani waxaa ka dhalatay in ""Santa Cruz uu nin Peruvia u janjeera ugu muuqday dadka Bolivia halka dadka reer Peru ay u arkayeen nin u badan dhanka Bolivia,"" ayuu yiri Basadre, waxaana intaa dheer inay u arkayeen inay siiyeen dhammaan awoodda. Balse durba waa laga qaadi doonaa. Mashruuca ayaa waxaa diidmo ka keenay dalalka xudduudda la wadaaga ee Argentina iyo gaar ahaan Chile, oo muujisay inay tahay in meesha laga saaro isugeynta dalalka. Wasiirkii Dagaalka Chile, Diego Portales, ayaa caddeeyay sida uu dalkiisa uga soo horjeedo isugeynta dalalka. Portales ayaa dareemay in midowga Peru iyo Bolivia uu khatar ku yahay dalkiisa. ""Fakradda ​​Portales waxay ahayd burburinta isugeynta dalalka kahor inta aysan dadka labada dal heshiin taas oo burburinta adkeyn karta."" Sidaas darteed December 1836, Chile ayaa ku dhawaaqday dagaal ka dhan ah isugeynta dalalka, iyadoo sabab uga dhintay ""inay qalqal gelinayaan jamhuuriyadaha Mareykanka"" iyo ""cabsi laga qabo in isutagga dalalkan ay qabsadaan Baasiifigga Mareykanka,"" sida uu buuggiisa ku xusan Basadre. Bishii May 1837, Argentina ayaa sidoo kale ku dhawaaqday dagaal. Wax yar kaddib, bishii June 1837, Portales ayaa lagu dilay dagaal. Si kastaba, dalkiisa ayaa sii waday go'aanka looga soo horjeeday midowga Peruvian-Bolivian. Ujeeddadan waxaa taageerayay militariga Peru ee dibadjoogga ku ahaa Chile tan iyo kacdoonkii ka dhanka ahaa Orbegoso, ""ee ka soo horjeeday Santa Cruz, oo ay u arkayeen ajnabi doonaya horumarinta mashruuciisa siyaasadeed,"" sida uu Serrano u sheegay BBC Mundo. Iyaga ahaan, inay aqbalaan dowladda Santa Cruz ""waxay uga dhigneyd ka tanaasulka inay mar kale xukumaan Peru."" Sidaas darteed dadka reer Chile qaarkood ma aysan dareemin inay la dagaallamayaan Peru, ee waxay aaminsanaayeen inay dalka ka xoreynayaan Santa Cruz, iyo inay axsaan ka sameynayaan,"" ayuu intaas raaciyay Serrano. Chile ayaa ""howlgalkeedii soo celinta ee ugu horreeyay"" dirtay September 1837, waa ciidan ay ku jireen saraakiil ka soo jeedday Peru, oo uu horkacayay Manuel Blanco Encalada oo Chile u dhashay. Markii foodda la is daray, ciidamadii Santa Cruz ayaa is dhiibay waxayna ku qasbanaadeen inay heshiis nabadeed ku saxiixaan Paucarpata. Si kastaba, Chile ayaa diidday heshiiskan. Sidaas darteed July 1838 ciidankii labaad ee ka socda Chile ayaa la diray, ayna ku jireen saraakiil Peru ka soo jeedday, uuna hoggaaminayo Manuel Bulnes. Waxaa intaas dheer, ""magaalooyin badan oo waqooyiga ku yaalla, ayaa bilaabay kacdoon,"" sida uu sheegay Basadre. Bilooyin kaddib markii ay joogeen ciidda Peru ayna isku ballaariyeen Lima, January 20, 1839, labada ciidan ayaa foodda isku daray dagaal ka dhacay Yungay, halkaas oo ciidankii Chile ka yimid ay guushu ku raacday. Kaddib guusha, Chile ayaa ka baxday Peru. Santa Cruz ayaa aaday Lima kaddibna Arequipa. Wuxuu markii dambe ku dhintay Faransiiska sanadkii 1865. Sanadkii 1839, wax yar kaddib waxaa meesha ka baxday kala qeybsanaantii gobollada waqooyiga iyo koofurta Peru waxaana burburtay dowladdii isu geynta labada dal."	https://www.bbc.com/somali/war-58397170
politics	Shirkii ay saddexda nin ku go'aamiyeen mustaqbalka dunida, xilligii Dagaalkii Labaad ee Adduunka	"Bishii February ee sanadkii 1945-kii, saddex nin ayaa ku kulantay goob loo dalxiis tago xilliyada fasaxa damaashaadka, waxayna u shirayeen si ay go'aan uga gaaraan mustaqbalka Adduunka. Naaziyiintii Jarmalka ayaa markaas jilbaha dhulka dhigtay oo burburay. Ciidamadii Soviet-ka ayaa kusii dhawaanayay magaalada Berlin, halka xoogaggii isbahaysigana ay ka gudbeen xadka dhinaca galbeed ee Jarmalka. Dhanka badweynta Pacific, ciidamada Mareykanka ayaa guulo uu dhiig badan ku daatay gaarayay waxayna kusii siqayeen waddanka Japan. Maadaama ciidamadooda la arkayay inay ku guuleysanayeen dagaalka, raggii lagu tilmaami jiray saddexda nin ee waaweyn - oo kala ahaa madaxweynihii Mareykanka Franklin Roosevelt, Ra'iisul Wasaarihii Britain Winston Churchill iyo hoggaamiyihii midowga Soviet Joseph Stalin - waxay isku waafaqeen inay ku kulmaan magaalada Yalta, oo ahayd meel loo dalxiis tago oo ay Soviet-ka ku lahaayeen Badda Madow. Markii uu idlaaday dagaalkii ugu dhiigga badnaa ee abid soo maray dunida inta la og yahay, 75 sano ka hor, xulafadu waxay doonayeen inay ka hor tagaan in dagaal sidaas u khasaare badan uu mar kale ka dhaco caalamka. Laakiin Mareykanka iyo Ruushka labaduba waxay doonayeen in mid walba shuruudihiisa gaarka ah lagu wada shaqeeyo. Iyadoo xitaa heshiis uu ka dhacay Yalta, dhowr bilood gudahoodba waxaa billowday dagaalkii qaboobaa ee dunida - kaasoo uu sababayay hardanka u dhaxeeyay labada quwadood ee ku cusbeyd Adduunka, fikradahooduna ay kala qeybsanaayeen. ""Haddii ujeeddada shirkii Yalta ay ahayd in nabad buuxda la helo dagaalka ka dib, markaas wuuu guul darreystay kulankaas"", sidaas waxaa BBC-da ku yiri Barfasoor Andrew Bacevich, oo wax ka dhiga jaamacadda Boston. Markii uu billowday sanadkii 1945-kii Naaziyiintii Jarmalka way ku jabeen dagaalka. Waddanku wuxuu isku dayayay inuu iska caabiyo dhinacyadii kusoo duulay, inkastoo ay sii wiiqmeysay awooddiisa, laakiin natiijadii dagaalka wax shaki ah kuma jirin. Dhanka bariga Yurub, ciidamadii midowga Sovieet ayaa guul ka qaatay milatarigii Jarmalka, ka dib markii ay afar sano dagaallamayeen. Waxaa la qiyaasaa hal ka mid ah toddobadii ruux ee muwaadiniintii Soviet-ka ah ay ku dhinteen dagaalka, waxaana lagu sheegay inay dadka ka dhintay isku darkooda ahaayeen 27 malyan oo qof. Saddex meelood labo ka mid ah dadkaas waxay ahaayeen rayid. Qaar ka mid ah dadka cilmiga u leh dagaalkaas wayba kasii badiyaan tirada intaas. Magaalooyinkii waaweynaa ee waddanka iyo dhulalkii qaniga ahaa waxaa burburiyay dagaalka. Warshado, beero iyo xitaa guryo kuma harin dhulkii uu dagaalka saameeyay. Joseph Stalin waxaa ka go'neyd inuu dalkiisa mar kale cagaha ku istaago. Wuxuu Yalta tagay isagoo doonaya inuu galaangal weyn ku yeesho arrimaha ka socda bariga Yurub, uuna isaga hormuud ka noqdo, si loo badbaadiyo dhammaan dalalkii xubnaha ka ahaa USSR. Wuxuu sidoo kale doonayay in la kala qeybiyo oo dhaqaale ahaanna loo burburiyo Jarmalka, si uusan mar dambe halis u noqonin abid. Stalin wuxuu ogaa in dalalka reer galbeedka oo kaliya ay ku xirneyd in arrimahaas la hirgaliyo. Winston Churchill wuu fahansanaa ujeeddooyinka Mr Stalin. Bishii October ee sanadkii 1944-kii, wayna ka wada hadleen habkii uu Ruushka damacsanaa in loo kala qeybsado maamulka bariga Yurub. Wuxuu sidoo kale ogaa in ciidamadii Soviet-ka ee ka adkaaday Jarmalka ay wali aaggaas ku sugnaayeen, kana tiro badnaayeen ciidamada reer galbeedka, sidoo kalena UK aysan waxba ka qaban karin haddii Stalin uu go'aansado inay halkooda iska joogaan. Laakiin madaxweynaha Mareyanka wuxuu watay shuruudihiisa u gaarka ah. Wuxuu rabay in Stalin uu saxiixo heshiiskii aasaaska Qaramada Midoobay - oo markaas ahayd hay'ad cusub oo horkaceysay nabadgalyada caalamka. Inkastoo Roosevelt uu doonayay in lagu kulmo meel ka mid ah badda Mediterranean-ka, Stalin - oo ka cabsan jiray duullimaadyada diyaaradaha - ayaa soo jeediyay in la isugu tago Yalta. Wadahadallada waxay socdeen intii u dhaxeysay 4-11 bishii February, waxayna hoggaamiyeyaasha ku sugnaayeen dhismaha wufuudda Mareykanka ee loo yaqaannay qasriga Livadia. Saddexda hoggaamiye waxay horay ugu kulmeen magaalada Tehran sanadkii 1943-kii. Hal isbuuc ka dib, saddexda hoggaamiye waxay go'aannadooda u sheegeen dunida inteeda kale. Ka dib markii uu shuruud la'aan isku dhiibay Jarmalka, waxaa la isku raacay in la burburiyo. Magaalada Berlin waxaa loo kala qeybiyay labo dhinac, waxaana laga dhex dhisay darbi. Waxay caasimadda Jarmalka kala qeybsaneyd ilaa laga soo gaaray sanadkii 1989-kii. Roosevelt qorshihiisa ugu weyn ee uu xoogga saarayay wuxuu ahaa hirgalinta dhismaha Qaramada Midoobay, wuuna u  ku guuleystay. Dhammaan saddexda waddan waxay isku raaceen in ay wufuud u diraan magaalada San Francisco, 25-kii bishii April 1945, si ay gacan uga geystaan abuurista hay'adda caalamiga ah ee Qaramada Midoobay. Intaas waxaa sii dheeraa in hoggamaiyihii Ruushka uu wacad ku maray inuu faragalin milatari ku sameyn doono Japan, ka dib markii uu ka adkaado Jarmalka. Churchill wuxuu ka walwalsanaa xaaladda ay ku dambeyn doonaan dalalka bariga Yurub, wuxuuna ciidamadiisa iyo kuwii Mareykankaba ku boorriyay inay gaaraan ilaa inta ay gacanta uga dhigi karaan bariga Yurub, ka hor inta uusan dagaalka dhammaanin. Wax ka yar labo sano ka dib Madaxweynihii Mareykanka ayaa ku dhawaaqay dagaalkii qaboobaa, si loo xakameeyo awoodda Soviet-ka ee sii weynaaneysay. Churchill iyo Roosevelt labadaba waxaa lagu dhaliilay inay waddo u fureen Stalin markii lagu shirayay Yalta. Laakiin sida iska caddeyd, madaxweynaha Mareykanka iyo Ra'iisul Wasaaraha UK ma aysan heysanin awood ay wax badan ku qabtaan, maadaama Stalin uu lahaa ciidamo badan oo markaas dagaal ku guuleystay."	https://www.bbc.com/somali/war-51391063
politics	Isbarbardhigga awoodda milatari ee Hindiya iyo Shiinaha	Khubarada falanqeeya arrimaha diblomaasiyadda Adduunka ayaa walaac weyn ka muujinaya xiisad kasoo dhex cusboonaatay labada waddan ee Hindiya iyo Shiinaha, kuwaasoo heysta hubka sida ba'an wax u gummaada ee nuclear-ka. Labada dal waxaa u dhaxeeya murankii ugu waqtiga dheeraa ee dhinaca xadka, waxayna is hor fadhiyaan ku dhawaad nus qarni. Maalintii Isniinta waxaa xuduudda ka dhacay dagaal u dhaxeeya labada ciidan, kaasoo ay Hindiya sheegtay inay uga dhinteen ugu yaraan 20 askari. Lama oga khasaaraha gaaray dhinaca Shiinaha. Ra'iisul Wasaaraha Hindiya Narendra Modi oo war soo saaray ayaa wacad ku maray in dalkiisa uu difaacan doono xadkiisa, wax kasta oo ay ku qaadato. Dhanka kale, dowladda Shiinaha oo markii ugu horreysay maanta ka hadashay dhacdadii Isniinta, ayaa sheegtay in Hindiya ay ka careysiineyso Shiinaha, si ulakac ahna u daandaansaneyso. Hindiya iyo Shiinaha waa labada waddan ee ugu shacabka badan caalamka. 1.393 billion oo qof ayaa ku nool Shiinaha, sida lagu sheegay tirokoobkii la sameeyay sanadkii 2018-kii, halka Hindiyana isla sannadkaas ay tirada shacabkeeda noqdeen 1.353 billion oo ruux. Xilligan oo xiisad cusub ay ka soo cusboonaatay labadan dal ee dariska ah, waxaan isbarbar dhig ku sameyneynaa awooddooda dhinaca milatariga. Qiimeyn uu sameeyay wargeyska businessinsider oo soo xiganaya bogga statista sannadkan 2020-ka ayuu ku sheegay in Shiinaha uu yahay waddanka ugu miltariga badan adduunka, iyadoo ciidamadiisa diyaarka ah ay tiradoodu tahay 2.18 milyan oo askari. Hindiya ayaa kaalinta labaad ku jirta, halka dalalka kale ee shanta boos ee ugu horreysa buuxinaya ay kala yihiin Mareykanka, Kuuriyada Waqooyi iyo Ruushka. Bishii October ee sanadkii 2019-kii ayuu Shiinaha sameeyay dhoollatuskii milatari ee ugu dambeeyay. Waxaa munaasabaddaas lagu soo bandhigay ciidan tiradoodu gaareyso 15,000 oo askari, 580 qalabka milatariga ah iyo 160 diyaaradood oo kuwa dagaalka ah. Shiinaha waa waddanka labaad ee dhaqaalaha ugu badan ku bixiya milatariga, isagoo sanadkiiba u adeegsada $261 bilyan oo doolar, halka Hindiya ay ku jirto kaalinta saddexaad, ayna ciidamadeeda ku bixiso kharash dhan $71.1 bilyan oo doolar, sida uu shaaciyay macadka caalamiga ah ee cilmibaarista nabadda ee Stockholm. Shiinaha waa waddanka saddexaad ee ugu sarreeya dhinaca awoodda diyaaradaha dagaalka, wuxuuna heystaa 3,210 diyaaradood. Hindiya oo ku jirta kaalinta afaraad waxay heysataa 2,123 diyaaradood. In muddo ahba Hindiya waxay xoojineysay cududdeeda milatari, iyadoo labo dhinac oo xuduudaheeda ah cadaawad kala wadaagta Shiinaha iyo Pakistan. Dhinaca taangiyada dagaalka, Hindiya ayaa heysata tiro ka badan tan uu heysto Shiinaha. Shiinaha ayaa heysta taangiyo tiradoodu gaareyso 3,200, halka ay Hindiya heysato in ka badan 4,200 oo taangi, sida lagu xusay xog uu soo bandhigay bogga isbarbardhigga ku sameeya cududda milatari ee dalalka caalamka ee Global Firepower Hase yeeshee garaadiga gaashaan ee uu Shiinaha heysto ayaa lagu qiyaasay 33,000, kuwaasoo aad uga badan tirada ay ciidamada Hindiya heystaan oo ah 8,600. Sida lagu muujiyay xog dhawaan lasoo saaray, Shiinaha ayaa heysta tiro toban laab ku ah qalabka gantaallada lagu rido ee ay heysato Hindiya. Qalabkaas ayuu Shiinaha ka heystaa 2650, halka Hindiya ay heysato 266 kaliya. Dhinaca awoodda baddana, Shiinaha ayaa heysta 777 maraakiibta ciidamada badda ee noocyada kala duwan ah, iyadoo Hindiya ay heysato 285. Shiinaha ayaa heysta 74 markab oo kuwa badda hoosteeda mara ah, kuwaasoo ay Hindiya ka heysato 16. Sidoo kale wuxuu Shiinaha heystaa 36 markab oo kuwa wax burburiya ah, halka ay noocaas Hindiya ka heysato 11.	https://www.bbc.com/somali/war-53121105
politics	Saddex si oo uu madaxweyne ku sii ahaan karo Uhuru Kenyatta, muddo xileedkiisa kaddib	"Doorashooyinka ka dhaca Kenya waxaa caado u ah in si adag loogu loollamo, balse doorashadii laga codeeyay 9-kii bishan August waxay noqotay tii ugu adkayd ee soo marta taariikhda waddankan, gaar ahaan marka uu madaxweynaha sii jiray dhammaystay muddo xileedkiisa. Madaxweyne Uhuru Kenyatta oo sii dhammaysanaya labo muddo xileed oo isku xigtay ayaa sugaya qofkii kala wareegi lahaa kursiga, sida uu dastuurku qabo. Kenyatta waxa uu si wayn u taageerayaa hoggaamiyaha mucaaradka, Raila Odinga oo uu hadda la safan yahay, isagoo kasoo horjeeda ninka madaxweyne ku xigeenka u ahaa tobankii sano ee uu hoggaanka hayay. Inkastoo uu horay u ballan qaaday in uu garab istaagi doono Ruto, oo qudhiisa labo doorasho lasoo taagnaa, waxa uu ka door biday in uu ka shaqeeyo sidii uu xilka ugu wareejin lahaa Raysul Wasaarihii hore, oo 77 jir ah, markii shanaadna u taagan tartanka madaxweynaha, oo uusan weligiis ku guulaysan. Labo murashax oo kale ayaa ka qayb galay loollanka loogu jiro jagada ugu sarraysa dalka, kuwaasoo kala ah George Wajackoya iyo Waiga Mwaure. Inkastoo ay suurtagal tahay in bisha September uu xukunka la wareego murashaxa ku guulatsa doorashada, haddana waxaa jira arrimo haddii ay dhacaan sababi kara in dalku uu ilaa sanadka dambe sugo dhaarinta madaxweynaha shanaad. Taasi waxay ka dhigan tahay in waqti dheeraad ah uu xilka sii hayn doono Uhuru Kenyatta, ilaa laga helo qofkii baddali lahaa. Qodobka 142(1) ee dastuurka Kenya ayaa dhigaya, ""Madaxweynuhu waxa uu xafiiska la wareegayaa oo uu muddo-xileedkiisu billaabanayaa taariikhda la dhaariyo, waxa uuna waqtiga xilka u dhammaanayaa marka madaxweyne cusub la dhaariyo."" Madaxweyne Kenyatta horay ayuu shacabka Kenya uga saaray cabsida la xiriirta in uu xilka isku sii dhajin doono 10-ka sano ee sharciga u ah kaddib waxa uuna u xaqiijiyay in doorashada ay ku dhici doonto waqtigeeda, oo ku beegnaa 9-ka August, 2022-ka. Arrintaas waxa uu meesha uga saaray dad ku dhaleeceynayay inuu qorsheynayo sii joogitaanka xafiiska madaxtooyada. Balse maxay yihiin arrimaha sababi kara in waqtiga uu xilka haynayo Madaxweyne Kenyatta uu dhaafo xilligii uu dastuurka u asteeyay? Toddobo maalmood gudahood markii lagu dhawaaqo natiijada waxaala gudbin karaa dacwad cabasho ah oo la gaarsiiyo Maxkamadda ugu sarraysa Kenya. Sida caadiga ah, haddii wax dacwad ah oo looga soo horjeedo natiijada la gudbin waayo ilaa 23-ka August waxaa 30-ka August la dhaarin doonaa Madaxweyne cusub. Dastuurka ayaa qaba in 14 maalmood gudahood marka natiijada ay ku dhawaaqaan guddiga IEBC la dhaariyo guulaystaha. Maxkamadda ugu sarraysa waxay haysataa 14 maalmood oo ay go'aan ku gaarto haddii loo gudbiyo dacwad ka dhan ah natiijada. Taasi waxay sababi kartaa in dhaarinta madaxweynaha dib loo dhigo ilaa 13-ka bisha September. Haddii natiijada waxba kama jiraan laga soo qaado, sidii dhacday 2017-kii, waxaa la qaban doonaa doorasho cusub oo ku dhici doonta 60 maalmood gudahood. Doorashada madaxtinnimada Kenya sharcigeeda waxa uu dhigayaa in murashax uu guulaysanayo haddii uu helo wax ka badan kalabar ka mid ah codadka guud ee doorashada. Sidoo kale waa in uu murashaxu helo ugu yaraan 25% ka mid ah codadka laga riday mid walba oo ka mid ah wax ka badan kala bar 47-da maamul goboleed ee dalka. Haddii murashaxiinta midna uu heli waayo tiradaas waxaa khasab noqonaysa in la aado doorasho kale oo ku dhacaysa 30 maalmood gudahood. Taasina waa sabab kale oo kallifaysa in Uhuru Kenyatta uu sii hayo xilka waqti ka dheer muddo xileedkiisa sharciga ah. Xaaladdaasoo kale marka ay imaato, wareegga labaad ee doorashada waxaa galaya labada murashax ee haysta tirada ugu badan ee codadka doorashada. Markii hore doorashada madaxweynaha Kenya waxaa u taagnaa afar murashax oo kala ah Raila Odinga, William Ruto, George Wajackoyah iyo David Waihiga Mwaure. David Waihiga waxa uu ku dhawaaqay in laga guulaystay, halka Wajackoyah uu yahay murashaxa kaalinta saddexaad ku jira. Sidaas awgeed, haddii ay dhacdo in wareeg labaad la aado waxaa u soo baxaya oo keliya Ruto iyo Odinga. Xilli uu tartanka doorashada madaxweynaha xasaasi yahay, geerida mid ka mid ah afarta murashax - oo ah xaalad aysan jirin cid jeclaan lahayd - waxay horseedi kartaa dib u dhac. Islamarka la laalo natiijada doorashada waxaa la guda galayaa diyaargarowga doorasho cusub oo lagu qabanayo 60 maalmood gudahood. Waxaa kale oo doorashada dib u dhigi kara haddii ay musiibo qaran dhacdo. Wax kasta oo doorashada waddadeeda ka leexiya waxay sababayaan in madaxweynaha xilka haya uu sii joogo xafiiska."	https://www.bbc.com/somali/articles/ce5ypyx8l27o
politics	Milateriga Myanmar oo awoodda la wareegay	"Milateriga Myanmar ayaa la wareegay awoodda dalkaas, kadib markii ay xabsiga u taxaabeen Aung San Suu Kyi oo uu xisbigeeda talada hayo iyo siyaasiyiin kale. Telefishinka milateriga ayaa sheegay in xaalad degdeg ah Myanmar lagu soo rogay muddo sanad ah. Afgembiga ayaa kus oo beegmaya kadib markii ay xukuumadda rayidka ah iyo taliska milateriga isku khilaafeen natiijada doorashadii sanadkii hore ka dhacday Myanmar. Xisbiga NLD ee ay hogaamiso Aung San Suu Kyi, ayaa doorashadii November ka helay kuraasta baarlamaanka in ku filan, si uu u soo dhiso xukuumad cusub, balse ciidamada ayaa sheegay in codeyntaas ay ahayd mid la musuqmaasuqay. Ciidanka ayaa dowladda ugu baaqay in ay dib u dhigto kalfadhiga baarlmaanka oo lagu waday in uu qabsoomo Isniinta maanta ah. Afhayeenka xisbiga NLD, Myo Nyunt, ayaa wakaaladda wararka ee Reuters khadka telefoonka ugu sheegay, in Suu Kyi, madaxweyne Win Myint iyo hogaamiyeyaal kale la qabtay, aroornimadii hore ee saaka. ""Waxaan rabaa in aan dadkeena u sheego in aysan falcelin degdeg ah sameyn, waxaana doonayaa in ay sharciga raacaan,"" ayuu yiri, isagoona intaa ku daray, in uu filayo in isagana la xiri doono. Weriyaha BBC-da uga soo warrama Koonfur Bari Aasiya, Jonathan Head, ayaa sheegaya, in askar lagu soo daadiyay wadooyinka caasimadda Naypyitaw, iyo magaalada weyn ee Yangon. Khadadka telefoonka iyo Internetka magaalada Naypyitaw ayaa go'an, sida uu ku soo warramayo weriyaha halkaas uga howlgala BBC-da laanteeda Burmese. Askarta ayaa sidoo kale tagay guryaha madaxda wasiirada ee gobollo dhowr ah, iyagoona kaxeystay, sidaas waxaa yiri xubnaha qoyska. Sabtidii, ciidamada qalabka sida ee Myanmar ayaa balanqaaday in ay u hogaansamayaan dastuurka, iyadoo uu jiray walaac laga qabo inay isku diyaarinayeen in ay afgembi sameeyaan. Waa Tuma Aung San Suu Kyi? Aung San Suu Kyi, waa gabadha uu dhalay geesiga xuriyadda dalka Myanmar,ee  General Aung San. Waxaa la dilay iyadoo 2-sano jir ah, wax yar uun kahor markii ay Myanmar xuriyadda ka qaadatay gumeystihii Ingiriiska, sanadkii 1948. Ms Suu Kyi, ayaa mar loo arkayay in ay tahay tusaale u taagan xuquuqda aadanaha, waa qof u ololeysa mabda'a, taas oo ka tanaasushay xuriyaddeeda, si ay ula dagaalanto Jeneraalladii arxanka darnaa ee tobonnaanka sano xukumayay dalka Myanmar. Sanadkii 1991, ayaa la siiyay abaalmarinta nabadda ee Nobel, xilligaasi oo ay xabsi guri ahayd, waxaana lagu sumtay awoodda dadka aan awooda lahayn. Ms Suu Kyi, ayaa ku dhawaad 15-sano xabsi ku qaadatay intii u dhaxeysay sanadkii 1989 iyo 2010. Bishii November, 2015, waxa ay hogaamiye ka noqotay xisbiga National League for Democracy (NLD), kaas oo ku guuleystay doorashadii ugu horreysay ee si furan loogu tartamo ee Myanmar ka dhacda mudoo ku siman 25-sano. Dastuurka Myanmar, ayaa ka mamnuucaya in ay madaxweyne ka noqoto dalkaas, maadaama ay heysato carruur uu ka dhalay nin ajinabi ah oo aan dalkaas u dhalan. Balse Ms Suu Kyi, oo hadda 75-sano jir ah ayaa dadku ay u arkaan in ay tahay hogaamiyaha saxda ah."	https://www.bbc.com/somali/war-55882729
politics	Maxay ku saabsan tahay xiisadda ka soo cusboonaatay Hindiya iyo Pakistan?	"Hindiya ayaa waddankeeda ka erisay kalabar ka mid ah shaqaalaha safaaradda Pakistan ay ku leedahay caasimadda dalkaas ee Delhi, kaddib markii ay ku eedeysay inay ku howlanaayeen falal basaasnimo ah iyo wadashaqeyn ay la lahaayeen argagixisada ah. Dowladda Hindiya ayaa sidoo kale dhimi doonta shaqaalaheeda ku sugan safaaradda ay ku leedahay magaalo madaxda Pakistan ee Islamabad, sida ay shaacisay wasaaradda arrimaha dibadda. Ma jirto jawaab ilaa hadda si deg deg ah uga soo baxday dhinaca dowladda Pakistan, oo arrintan ku saabsan. Xiriirka u dhaxeeya labada waddan ee ku hubeysan nuclear-ka ayaa meel xun gaaray kaddib markii ay Hindiya saddex isbuuc ka hor waddankeeda ka eriday labo ka mid ah shaqaalaha safaaradda Pakistan. Waxaa labaasi qof lagu eedeeyay inay isku dayayeen aruurinta xog ku saabsan dhaqdhaqaaqyada milatariga Hindiya. Warbaahinta Hindiya ayaa soo tabisay in tallaabada ugu dambeysay ee ay qaadday xukuumadda Delhi ay timid markii ay soo baxeen warar sheegaya in labo shaqaale oo Hindi ah lagu waxyeelleeyay magaalada Islamabad. Isbuucii lasoo dhaafay, dowladda Hindiya waxay dhiggeeda Pakistan ku eedeysay inay afduubatay labadaas nin, laakiin Pakistan waxay dhankeeda sheegtay in raggaas ay xireen booliska kaddib markii gaari ay wateen uu jiiray qof waddada marayay. Sida uu shaaciyay wargeyska Hindustan Times, labada waddan waxay ku heshiiyeen in mid walba uu 110 shaqaale ku lahaado safaaraddiisa ku taalla dalka kale, inkastoo tirada shaqaalaha ay hadda tahay 90. Go'aanka ay Hindiya qaadatay wuxuu ka dhigan yahay in labada waddan uu mid walba dalkiisa dib ugu ceshado 35 shaqaale, muddo hal isbuuc gudaheed ah. ""Shaqaalaha safaaradda Pakistan waxay fulinayeen howlgallo basaasnimo ah, waxayna la shaqeynayeen ururro argagixiso ah,"" ayaa lagu yiri bayaan ay soo saartay wasaaradda arrimaha dibadda ee Hindiya. Waxay wasaaraddu u yeertay wakiilka Pakistan u fadhiya Hidniya, Syed Haider Shah, loogu sheego eedeymaha. Waxaa sidoo kale loo sheegay, sida uu qoray wargeyska Hindustan Times, in Pakistan ""ay handadaad ku sameysay saraakiil ka tirsan safaaradda Hindiya ee magaalada Islamabad, ayna ka hor istaagtay furlinta howlahooda diblomaasiyadeed"". Hindiya ayaa aamnisan in ciidamada amniga ee Pakistan ay Islamabad ku xireen labada nin kaddibna ay jir dileen islamarkaana dambi uga dhigeen shil gaari oo aan waxba ka jirin iyo lacago been abuur ah oo ay iyaga jeebabka u galiyeen. Markii labadaas nin, oo lagu kala magacaabo Dwimu Brahms iyo Selvadhas Paul, ay Hindiya ku laabteen maalintii Isniinta ayaa la sheegay ""inay sharraxaad ka bixiyeen qaabkii ay ula dhaqmeen ciidamada Pakistan"". Booliska Pakistan ayaa dhankooda sheegay in raggaas xabsiga loo taxaabay markii ay gaarigooda jiirsiiyeen nin rayid ah iskuna dayeen inay baxsadaan. Hase yeeshee ay goor dambe sii daayeen kaddib markii ay ogaadeen inay diblomaasiyiin yihiin. Balse wax jawaab ah kama aysan bixinin eedeynta ku saabsan in raggaas la jir dilay. Horaantii sannadkii lasoo dhaafay ayey heerkii ugu sarreeyay gaartay xiisadda Hindiya iyo Pakistan. Hindiya ayaa weerarro xagga cirka ah ku qaadday saldhigyo ay kooxo fallaago ah ku leeyihiin gudaha Pakistan, isbuucyo ka dib markii weerar ismiidaamin ah uu ka dhacay gobolka lagu muransan yahay ee Kashmiir, arrintaas ayaana sare u sii qaadday cabsi laga qabo inuu dagaal dhex maro waddamadan ku yaalla Koonfurta qaaradda Aasiya. Ugu yaraan 42 askari oo ka tirsan booliska sida milatariga u tababaran ee dalka Hindiya ayaa lagu dilay qaraxa ismiidaaminta ahaa oo ay mas'uuliyaddiisa sheegteen kooxda fariisinka ku leh gudaha Pakistan ee lagu magacaabo Jayshu Muxammad. Xasaradda kasoo cusboonaatay Hidniya iyo Pakistan ayaa timid xilli ay taagan tahay xiisad colaadeed oo u dhaxeysa Hindiya iyo Shiinaha. 15-kii bishan June ayey 20 askari oo Hindiya u dhashay ku dhinteen dagaal gacanta la isula tagay oo ka dhacay xadka u dhaxeeya labada waddan. Lama oga khasaaraha gaaray dhinaca Shiinaha. Ra'iisul Wasaaraha Hindiya Narendra Modi oo war soo saaray ayaa wacad ku maray in dalkiisa uu difaacan doono xadkiisa, wax kasta oo ay ku qaadato. Dhanka kale, dowladda Shiinaha oo markii ugu horreysay maanta ka hadashay dhacdadii Isniinta, ayaa sheegtay in Hindiya ay ka careysiineyso Shiinaha, si ulakac ahna u daandaansaneyso. Labada dal waxaa u dhaxeeya murankii ugu waqtiga dheeraa ee dhinaca xadka ah, waxayna is hor fadhiyaan ku dhawaad nus qarni."	https://www.bbc.com/somali/war-53167564
politics	Kaarka loo yaqaanno 'Buskud' ayaa ah awoodda madaxweynaha Mareykanka gacanta ugu jira	"Joe Biden waa Madaxweynaha Mareykanka. Waxaan lagu tilmaamaa inuu yahay shaqsiga dunida ugu awoodda badan. Dadka ka soo horjeedana waxay inta badan sheegaan in awoodda Biden, si kasta in loo adeegsan karo. Madaxweynaha Mareykanakana waa taliyaha guud ee ciidamada qalabka sida ee dalkaasi. Dalal badan oo caalamka ka tirsan ayaa sidaa la mid ah, madaxweynaha uu ka yahay Taliyaha Guud ee Ciidamada Qalabka Sida. Awoodda gacanta ugu jirto madaxweynaha Mareykanka, wuxuu wareejiyaa oo keli ah marka uu muddo xileedkiisa dhammaado, awooddaasi oo ah kaar boorso ku jira, sida uu isaguba madaxweynihii xilka kaga horreeyey uu ugala wareego bisha January. Kaarka aan kaa sheekeyneyno ma ahan mid iska caadi ah. Waa kaar uu ku qoran yahay lambarka sirta ee loo adeegsado marka la ridayo hubka halista ah ee Niyukileerka. Wuxuu kaarka awood u siinayaa madaxweyne Biden in gantaallada riddada dheer ee Niyukiliyeerka uu xilliga uu doono u adeegsado inuu rido hubkaas, isagoo talooyiin ka helaya saraakiisha ciidamada. Gantaalka Niyukiliyeerka xambaara, waa midka ugu awood badan oo ilbiriqsiyo gudahood halki lagu rido wixi ku nool oo dhan baab'inaya. Mareykanka oo keli ah ma ah dalalka ku hubeysan niyukiliyeerka, balse dalalka kale ee haysta waxay ka kooban yhiiin 9 dal. Waddamadaasi oo kala ah Mareykanka, Kuuriyada Waqooyi, Israa'iil, Hindiya, Pakistan, UK, Shiinaha, Faransiiska iyo Ruushka. Wariye lagu magacaabo Ruth Alexander oo ah wariye ka tirsan BBC ayaa baadigoob u gashay in ay su'aashaa jawaab u hesho. Madaweynaha Mareykanka ma ahan oo keli ah ninka dunida ugu awoodda badan. Balse wakhti xaadirkan dalkiisa wuxuu haystaa tirada hubka niyukiliyeerka ugu badan, waxaana lagu qiyaasaa kumannaan. Gantaallada Niyukiliyeerka waxaa loo sameeyaa qaabka madaafiicda la gami karo, waxaana hubkaas inta badan lagu xiraa maraakiibta badda quusa, buuraha dushooda iyo saldhigyada ciidan ee daafaha caalamka ku yaalla. Dalka Mareykanka, in weerar hub nukliyeer ah la qaado ama la adeegsado waxaa awood u leh madaxweynaha oo keli ah. Khubaradu waxay sheegeen in lacalla haddii Ruushka ama Mareykanka ay gantaalo is dhaafsadaan, in labadaba ay awoodaan in ay 30 daqiiqo gudahooda ay ku duqeeyaan meesha uu gantaalka ka soo dhacayo. Mareykanka ayaa si gaar ah u awooda in uu burburiyo aagga laga soo tuuro gantaal. Dhinaca kale, haddii cadow uu Mareykanka leeyahay uu dhanka badda weerar uga soo qaado, wuxuu awood u leeyahay inuu 15 daqiiqo gudahood uu weerarkaasi uga jawaabo. Arrimahaasi markay dhacaanna Madaxweynaha Mareykanka wuxuu haystaa wakhti aad u yar oo uu ku go'ansado in la qaadayo weerar dhinaca niyukiliyeerka ah iyo in kale. Waa taa sababta keenta in meel kasta oo uu madaxweynaha u safrayo inay la socoto boorsada kaarka niyukiliyeerka uu ka amrayo. 'Boorsada' kaarka lagu ilaaliyo waxaa loo yaqannaa 'Kubadda Niyukiliyeerka'. Boorsada sidoo kale waxaa ku jiro aalad isgaarsiin uu madaxweynaha kula xiriirayo dad gaar ah, oo ay ka mid yihiin madaxa istraatiijiyadda xaruunta dhexe ee Niyukiliyeerka iyo madaxweyne ku xigeenka. Bruce Blau, wuxuu sida oo kale sheegay in 'boorsada' ama sanduuqa uu ku jiro shax muujineyso gantaallada Niyukiliyeerka, awoodaha ay kala leeyihiin iyo saameynta ka dhalan karto. Kaarkan cajiibka ah ee loo yaqaanno 'Buskud' waa midka madaxweynaha Mareykanka ka dhigayo midka ugu awoodda dunida uguna sarreeyo, maadaamaa uu awood u siinaya inuu amar ku bixiyo weerar dhinaca atoomikada ah in la qaado. Weerarka kediska ah Bruce Blau wuxuu sheegay in 1980-yadii, madaxweyne Jimmy Carter uu Kaarki sirta ahaa ku dhex hilmaamay suudkii uu xirnaa oo lagu dhex dhaqay. Ka dib markii uu Minutemen uu amar ka helay Madaxweynaha gantaallada niyukiliyeerka waxaa loo diray gujisyada militariga Mareykanka waxaana lagu furay furaha sirta si ay weerar isugu diyaariyaan. Arrintaa waxay soo billaabatay sannadkii 1973-kii. Xilligaasi oo dagaal u dhexeeyay Israa'iil iyo Carabta uu socday. Dhanka kale, Bruce iyo Timothy waxay u direen tilmaamihii ay heleen sii ay isugu diyaariyaan weerar. Waxaana howlgalkaasi loogu magacdaray DEFCON 3. Wuxuu ahaa mid suurtagelin karay inuu dhaco dagaal Niyukiliyeer. Balse dagaalkaas inuu billowdo waxaa loo baahnaa inay laba qof ay bixiyaan amarka lambarrada sirta ee hubka niyukiliyeerka oo kala ah labada madaxweyneyaashii ee Ruushka iyo Mareykanka. ""Aniga ahaan, labadan qof ayaa fure u ahaa in gantaalka la rido"". Bruce wuxuu xusuustaa in maalmahaas uu u maleeyay in Midowgii Soofiyeeti uu qarka u saaran yahay weerar inuu soo qaado. Su'aasha waxay tahay, ka warran haddii madaxweynaha Mareykanka si lama filaan ah uu amar ku bixiyo in weerar Niyukiliyeer ah la qaado, sabab in la'aan? Bruce Blah wuxuu sheegayaa in xaaladdan oo kale, ay madaxa guddi isku dhaf ah oo ka tirsan taliyeyaasha ciidamada ay u baahanayaan, kuwaas oo laga yaabaa inay diidaan in ay qaataan amarrada qaar. Laakiin, suurtogalnimada ah in tan la sameeyo waa mid aad u yar. Sababtoo ah dadka noocaas ah ee ka hoos shaqeeya Madaxweynaha ayaa loo tababaray in ay adeecaan awaamiirta ka soo baxdo madaxweynaha, waxyaabaha qaarna ay kala taliyaan. Sidaa darteed, haddii Madaxweynaha uu si lama filaan ku bixiyo in la qaado weerar nukiliyeer, looma badinayo inuu amarkiisa toos u fulayo, weyna yar tahay fursadda noocaasi ah in ay abuuranto. Igor waa muwaadin Ruushka u dhashay isla-markaana u shaqeynayay dowladda dalkaas. Sannadkii 1999 -kii, waxaa loo xiray inuu cadow u yahay basaaso. Igor waa khabiir ku takhasusay arrimaha hubka nukliyeerka.Kaddib, ku dhawaad 11 sano oo uu xabsi ku jiray, Ruushka ayaa sii daayey, wuxuuna markii dambe u baxsaday dhanka London. Si la mid ah Mareykanka, dalka Ruushka wuxuu leeyahay awood nukliyeer. Wuxuuna Ruushku haystaa kumanaan gantaal oo hubka nukliyeerka ah. Haddii ay dhacdo in la weeraro Ruushka, gambaleelka digniinta ayaa ku dhex jira sanduuq kaarka sirta lagu hayo, wuxuuna madaxweynaha ogaanayaa in weerar lagu soo qaaday. Digniinta madaxweynaha soo gaareysana waxay ku qasbeysaa inuu si degdeg ah ku furo sanduuqa isla markaana uu la xiriiro Ra'iisul Wasaaraha iyo Wasiirka Gaashaandhigga. Raysalwasaaraha Ruushka iyo Wasiirka Difaaca ayaa iyaguna leh sanduuqyo la mid ah kuwa madaxweynaha. Laakiin Madaxweynaha kaliya ayaa amri kara in weerar in la qaado. Hadda ka hor waxaa dhacday in Ruushka uu ku dhowaaday in uu werar dhanka Niyuukilarka ah ku qaado Mareykanka, ka dib marki gantaal uu hawada Ruushka soo galay. Balse, markii dambe ayaa la ogaaday inuu ahaa gantaal ka yimid Norway, kaas oo ahaa mid looga talagay cilmi baadhis dhanka Sayniska ah.Digniinta weerarka ee Ruushka soo gaartayna waxaa loo maleynayey inuu ahaa gantaal lagu soo riday Ruushka.Dalka Ruushka, ayaa dhoollatusyo mlitari si joogta ah u sameeya, si looga sii diyaar garoobo haddii weerarka dhinaca gantaalada nukliyeerka ah oo dalkaasi lagu soo qaado."	https://www.bbc.com/somali/war-58182881
politics	Burcad hubeysan oo afduubatay arday dhiganaysay iskuul islaami ah	Saraakiisha Nigeria ayaa sheegay in dabley hubeysan ay afduubteen arday badan oo dhiganayay iskuul Islaami ah oo ku yaal Nigeria - waana weerarkii ugu dambeeyay ee noocan ah ee lagu qaado iskuullada. Maamulka gobolka Niger ayaa BBC-da u xaqiijiyay in dablay hubaysan ay gacanta ku dhigeen arday aan tiradooda la aqoon oo ka tirsan iskuulka ku yaal magaalada Tegina maalintii Axada. Macallin ayaa u sheegay BBC-da in 150 arday la la'yahay, halka warar kalena ay sheegayaan in tirada ay gaareyso illaa 200. Afduubyada madaxfurashada lagu raadinaya ayaa ku soo badanaya gobollada woqooyi. Bishii Febraayo ku dhowaad 300 oo gabdhood ayay rag hubeysan ka kaxeysteen iskuul ku yaal magaalada Jangebe, ee gobolka Zamfara. Intoodii badnayd waa lasii daayay. Dhacdadan ugu dambeysay, goobjoogayaal ay soo xigatay shabakada wararka ee This Day ayaa sheegay in rag hubeysan oo watay mootooyin ay soo weerareen magaalada kadibna ay rasaas ku fureen si aan kala sooc lahayn. Markii dadku kala carareen kooxihii weerarka soo qaaday waxay aadeen iskuulka islaamigaa ka dibna carruurta ayay la wareegeen. Iskuulka waxaa dhigta wiilal iyo gabdho, da'doodu udhaxeyso lix ilaa 18 jir. Mas'uuliyiinta ayaa sheegay in laba qof  la toogtay xilligi weerarka la soo qaaday, mid ka mid ah ayaa geeriyooday halka  midka kalena dhaawac culus uu soo gaaray. Mana cadda in dadka la toogtay ay arday ahaayeen. Tiro dad ah oo gaari ku safrayay ayaa sidoo kale la afduubay. Weriyaha BBC-da ee Nigeria Mayeni Jones ayaa sheegaya in afduubka madax furashada uu ku soo batay guud ahaan Nigeria bilihii la soo dhaafay. Warkan ayaa sidoo kale imanaya maalin kadib markii la sii daayay 14 qof oo laga afduubtay jaamacad ku taal gobolka dariska la ah ee Kaduna. Tegina ayaa wax ka yar 20 daqiiqo u jirta magaalada Kagara, halkaas oo 27 arday laga afduubtay bishii Febraayo. Afduubka madax furashada lagu doonayo ayaa ku soo batay guud ahaan Nigeria bilihii la soo dhaafay. Tan iyo bishii Diseembar ugu yaraan lix afduub oo loo geystey ardeyda ayaa ka dhacay Woqooyi Galbeed iyo bartamaha Nigeria. In ka badan 800 oo arday iyo shaqaale ayaana la afduubtay. Afduubkii 2014 ee loo geystay 276 gabdhood oo iskuuley ahaa, ayaa ka dhacay magaalada waqooyi bari ee Chibok. Afduubka oo ay geysteen mintidiinta islaamiga ah ee Boko Haram ayaa soo jiitay indhaha caalamka ee weerarada lagu hayo iskuulada ku yaal Nigeria, laakiin weeraradii ugu dambeeyay waxaa looga shakisan yahay inay ka dambeeyeen kooxo burcad ah.	https://www.bbc.com/somali/war-57302618
politics	Iran oo u riyaaqday dhammaadka cunoqabatayntii hubka ee saarrayd	"Iran ayaa soo dhawaysay dhamaadka mudadii cunoqabataynta hubka ee Qaramada Midoobay saartay oo maanta ku ekayd. Waxay se sidoo kale ku nuuxnuuxsatay in aanay haatan qorshaha ugu jirin in ay ku talax tagto soo iibsiga hubka. In kasta oo uu jiro culays Maraykanku saarayo dalalka dunida oo uu ku doonayo  in la kordhiyo mudada cunoqabataynta hubka ee Iran saaran,  ayaa hadana maanta oo Axad ah ay si rasmi ah arintaasi u soo gabogabowday sida uu dhigayo heshiiskii nukliyeerka ee Iran iyo dawladaha waaweyn ee dunida kala saxeexdeen sannadkii 2015. Wasiirka arimaha dibadda Iran, Mohammed Javad Zarif, ayaa bogaadiyey arintan waxaanu ku tilmaamay in maantu tahay maalin muhiimad u leh beesha caalamka. Warbixin ka soo baxday wasaaradda arimaha dibadda Iran ayaa sidoo kale lagu sheegay in Iran dhanka hubka isku filaansho ka gaadhay oo ay hirgelisay qaab ay ku soo saarto hubka intii cunoqabatayntu saarnayd. Ruushka, Shiinaha iyo Iran: yay la doonayaan inuu ku guuleysto doorashada Mareykanka? Iran oo lagu amray in bilyan doolar ay siiso qoys kasoo jeedo Mareykanka Warbixintaas ayaa intaa ku dartay in ""qorshaha gaashaan dhigga Iran ay saldhig u yihiin kartida shacabkeeda iyo awoodda dalku. Hase yeeshee dhanka hubka halista ee nukliyeerka ah iyo in kharash badan kaga baxo hubka caadiga ah ba aanay diyaar u ahayn oo aanay meelna kaga jirin istiraatijiyadda difaaca Iran."" Golaha Amaanka ee Qaramada Midoobay ayaa cunaqabatayn hubka ah ku soo rogay Iran 2007, hase yeeshee heshiiskii nukliyeerka ee ay kala saxeexdeen Iran iyo quwadaha waaweyn ee dudnidu sannadki 2015 ayaa waxa uu si cad u qeexayey in cunaqabataynta laga qaado Iran maalinta Axadda ah 18 Oktoobar 2020. Lix dawladood oo waaweyn (Maraykanka, Ruushka, Shiinaha, Ingiriiska, Faransiiska iyo Jarmalka) ayaa heshiis la galay Iran kaas oo dalkaas ka xayiraya inuu horu mariyo hubkiisa nukliyeerka ah, Iran na loo ogolaado in cunoqabataynaha saaran laga khafiifiyo. Laakiin khilaafka isa soo taraya ee u dhaxeeyey Washington iyo Tehran tan iyo waagaa ayaa ku kallifay madaxweynaha Maraykanka, Donald Trump, inuu ku dhawaaqo sannadkii 2018 in dalkiisu ka baxay heshiiskaas. Ka dib markii Golaha Ammaanka ee Qaramada Midoobay u debci waayey cadaadiska Maraykanku saaray ee uu ku doonayey in la kordhiyo mudada cunoqatabaynta Iran saaran, ayaa maamulka Trump  bishii Ogost ee sannadkan bilaabay olole uu ku doonayo in dhamaan cunaqabatayntii laga khafiifiyey Iran mar kale lagu soo celiyo. Wasiirka arimaha dibada Iran oo arintaa ka falcelinaya ayaa yidhi ""is kaashiga gaashaan dhigga ee Iran iyo dunidu wuxuu wax tar u leeyahay nabadda iyo nabadgelyada gobolka iyo isku dheeli tirnaanta dunida."" Trump oo damacsan inuu ""dib u huriyo colaadda Iran"" si mar labaad loo doorto Hase yeeshee wasiirka arimaha dibadda Maraykanka, Mike Pompeo, ayaa isna dhankiisa uga digay Ruushka iyo Shiinaha in ay dhayalsadaan dalabka Washington ee ah in dhamaan cunoqabtaynihii Qaramada Midoobay saartay Iran mar kale lagu soo wada rogo, waxaanu sheegay inuu talaabo ka qaadi doono dalkiisu wadamadaas. ""Talaabo ayaan ka qaadaynaa dawlad kasta oo haatan isku dayda in ay Iran cunoqabatayntii ka debciso, cunoqabatayn ayuu Maraykanku saari doonaa dal kasta oo arintaa ku dhaqaaqa."" Ayuu yidhi. Iran waxay yeelatay karti iyo farsamo weyn oo ay hub ku samaysan karto intii ay saarnayd cunoqabatayntii Qaramada Midoobay ee loogu diiday in ay hub soo iibsato. Waxaanay khubrada reer Galbeedka ee lafa gura arimaha milatarigu sheegayaan in Iran ay badanaa buunbuuniso kartideeda hub samaysiga, walow ay hadana jirto cabsi laga qabo barnaamijkeeda gantaalaha ridada dheer taas oo ahayd wixii ku kallifay Washington in ay ka baxdo heshiiskii nukliyeerka ee lala galay Iran 2015. Madaxweynaha Iran, Xasan Ruuxaani, ayaa sheegay in Maraykanka ay dhabar jab ku noqotay inuu ku guul darraystay in la sii dheereeyo mudada cunoqabataynta hubka ee saaran dalkiisa oo ay xukuumadda Maraykanku dalab arintaa ku saabsan hor geysay Golaha Ammaanka. Hadalkan wuxuu Ruuxaani sheegay markii Golaha Ammaanka ee Qaramada Midoobay Jimcihii ku gacan saydhay soo jeedinta Maraykanka oo Jamhuuriyadda Dominica oo keli ahi taageertay soo jeedintiisa, hase yeeshee ay diideen Ruushka iyo Shiinuhu halka 11 dal oo kale ka aamuseen oo ay ku jiraan Ingiriiska, Jarmalka iyo Faransiiska. Iran oo dhaafisay Yuraaniyamkeeda 'toban jeer' iyo dheeraad intii loo ogolaa Mudada conaqabataynta hubka ee saarrayd Iran ayaa ku eg bisha Oktoobar sida uu dhigayo heshiiskii ay kala saxeexdeen Iran iyo quwadaha waaweyni sannadkii 2015. Ruuxaani oo khudbad ka jeediyey telefishanka dalkiisa ayaa yidhi ""Ma xasuusto mar qudha oo Maraykanku soo jeedin qaraar oo uu ku dibindaabyeynayo Jamhuuriyadda Islaamiga ah soo hor dhigay golaha oo cod keliya oo taageeray uu halay"", waxaanu isaga oo hadalkiisa sii wata ku daray ""guushani waa tii ugu weynayd ee lagu fashiliyey dhagarta Maraykanka waan guul darro dhabar jab ah oo ku dhacday"". Dhanka kale wasiirka arimaha dibadda Maraykanka, Mike Pompeo, ayaa yidhi ""in goluhu ka baaqsado inuu qaato go'aan uu ku difaacayo nabadgelyada iyo xasiloonida dunidu waa dembi aan cafis lahayn"". Waxa isaguna arinta ka hadlay danjiraha Israel u fadhiya Qaramada Midoobay, Gilad Erdan, oo ku tilmaamay go'aankaa Golaha Ammaanka ""wax laga xumaado"" waxaanu intaa ku daray in ""go'aankaasi u horseedi doono Bariga Dhexe qalaase hor leh isla markaana uu qulqulatooyin ka abuuri doono dunida oo dhan"". Sannadkii 2013 ayaa Iran waxay heshiis kala saxeexdeen reer Galbeedka, kaas oo ku saabsanaa barnaamijkeeda nukliyeerka iyo gantaalaheeda ba. Madaxweyne Obama ayaa waagaa sheegay in markii ugu horaysay toban sanadood, barnaamijka nukliyeerka Iran la hakiyay. Heshiiskaas ayay Iran ku balanqaaday inay dhinto kaydkeeda tayeenta macdanta uraniyamka, oo loo isticmaali karo hubka nukliyeerka. Iran ayaa cuna qabataynta qaar laga qaadayaa hadii ay fuliso heshiiska. Wasiirka arrimaha dibadda ee Iran, Mohammed Javad Zarif, ayaa sheegay in la aqoonsaday xaqa uu waddankiisa u leeyahay tayeenta Uraniyamka. Laakiin xoghayaha arrimaha dibadda ee Maraykanka John Kerry, ayaa sheegay inaan la aqoonsan."	https://www.bbc.com/somali/war-54592032
politics	Madaxda adduunka ee aan ka qeybgaleyn aaska Boqorad Elizabeth II	"Dhaxal-sugaha Boqortooyada Sacuudi Carabiya, Mohammed Bin Salman ayaan la fileyn inuu xaadiro aaska Boqorad Elizabeth maanta oo Isniin ah, sida ay wakaaladda wararka ee Reuters ka soo xigatay qof la shaqeeya xafiiska arrimaha dibadda ee Britain. Horay waxaa loo filayay inuu halkaas tagi doono kaddib markii uu casuumaad rasmi ah ka helay boqortooyada UK. Sacuudi Carabiya waxaa matali doona Amiir Turki al-Faisal, sida ay wakaaladdu ka soo xigatay il-wareedka. Amiir Turki waa wasiirka arrimaha dibadda, wuxuuna xubin ka ahaa Golaha Wasiiradda tan iyo 2018. Waxaa awoowe u ahaa Boqor Fahad, wuxuuna ka mid yahay jiil cusub oo uu xukunka ku soo daray Amiir Maxamed. Ilo ay soo xigatay Reuters ayaa sheegay in isbeddelkan uu ka yimid dhanka Sacuudiga. Muran ayaa horay uga dhashay martiqaadka loo fidiyay dhaxal sugaha Boqoryooyada Sacuudiga. Kooxaha u dooda xuquuqda aadanaha ayaa cambaareeyay go'aanka lagu casuumay dhaxal-sugaha, oo haatan ah ninka ay gacanta ugu jirto talada Sacuudiga. Amiirka oo loo yaqaanno ""MBS"", ayaa waxay sirdoonka reer galbeedku ku eedeeyeen inuu amray dilka weriyihii sacuudiga u dhashay ee Jamaal Khaashuqji, sanadkii 2018. Hase yeeshee isagu wuu beeniyay inuu ku lug lahaa dilkaas. Tan iyo wixii ka dambeeyay markii uu dhacay dilka Kaashuqji Maxamed Bin Salmaan ma uusan tegin Britain, sida uu ku warramay weriyaha BBC ee arrimaha ammaanka, Frank Gardner. Inkastoo scauudiga lagu eedeeyo meel ka dhac xuquuqda aadanaha ah, haddana wuxuu saaxiib dhow la yahay Britain. Wakiillada ka socda dalalka Suuriya, Venezuela iyo Afghanistan ayaan lagu casuumin munaasabadda aaska Boqoradda, sida uu sheegay wariyaha BBC-da, James Landale. Tani waxa ay ka dhigan tahay in hoggaamiyeyaasha dalalkan aysan tegi doonin London, wafdi kalena soo dirsan karin. Sababtu waxa ay tahay in UK aysan xiriir diblomaasiyadeed la lahayn dhammaan waddamadaas. Ma jirto cid ka socota Ruushka, Belarus iyo Myanmar oo lagu casuumay aaska. Xiriirkii diblomaasiyadeed ee u dhaxeeyay UK iyo Ruushka ayaa gebi ahaanba burburay tan iyo markii uu Putin amarka ku bixiyay weerarka ay militeriga Ruushku ku qaadeen Ukraine. Afhayeen u hadlay madaxweynaha Ruushka, Vladimir Putin ayaa sheegay in “uusan qorsheyneyn” ka qeybgalka aaska. Duullaanka lagu qaaday Ukraine waxaa qeyb ahaan laga billaabay gudaha Belarus. Sidoo kale UK waxa ay hoos u dhigtay xiriirka diblomaasiyadeed ee kala dhaxeeyay Myanmar, tan iyo markii uu afgambiga militeri ka dhacay dalkaas sanadkii lasoo dhaafay. Kuuriyada Waqooyi iyo Nicaragua ayaa lagu casuumay in ay soo dirsadaan safiirro keliya, balse looma oggolaan inay madaxdooda soo diraan."	https://www.bbc.com/somali/articles/cq50ylnlvryo
politics	Maxaa kala haysta qaxootiga Dhadhaab iyo dadka deegaanka?	"Waxa maanta guud ahaan caalamka laga xusaayaa maalinta qaxootiga aduunka oo sanad kasta la xuso 20 bisha June. Sannad walba malaayiin qof ayaa lagu qasbaa in guriyahooda ay ka qaxaan si ay u aadaan goob ammaan ah. Dadkan qaxootiga noqda ayaa waxaa sabab u ah barakacooda dagaalo,ama musiibooyiinka dabiiciga ah. Maalinta qaxootiga addduunka ayaa waxaa loogu talagalay in ay noqto maalin wacyigalin ah oo caalamka lagu baraarujinyo dhibaatada qaxootiga guud ahan caalamka. Qaramada Midoobey ayaa sheegtay in daqiiqad kasta ay 25 qof ay ka qaxaan goobihii ay daganaayeen iyaga u baxsada gooba y ku badbaadi karaan. Soomaaliya waxay ka mid tahay dalalka ay 30 sano ugu dambeeyay ka qaxeen dad badan kuwaasi oo qaxooti ku ah goobo kala duwan oo caalmka ah. Qaxootiga Soomaalida ayaa intood badan ku jira xerooyiinka qaxootiga ee Dhadhaab. Qaar ka mid ah qaxootigan ayaa xerooyiinka ku noolaa muddo 30 sano ku dhaw. Carruurtii ku dhashay xerooyiinka ayaa caruur ku sii dhalay taasi oo muujinaysa mudda dheer ee ay xerooyiinka Dadab ku jireen. Haddaba iyadoo maanta caalamka laga xusayo maalinta qaxootiga adduunka ayaa waxaa intii muddo ahba taagnaa khilaaf u dhexeeyay qaxootiga xerooyiinka Dhadhaab iyo bulshada martigelisay qaxootiga. Tirada qaxootiga ku jira xerooyiinka ayaa waxaa lagu qiyaasaa in ay ku dhawdahay nus malyuun. Dadka ku nool deegaanka Dhadhaab ayaa ku eedeeyay qaxootiga xeryahaasi inay xaalufin ba'an ku hayaan deegaanka, maadaama ay xaabo iyo agabka dhismaha uga baahan yihiin halkaasi. Axmed Muxumed Cabdi oo ah agaasimaha fulinta ee hay'adda RRDO oo ka shaqeysa arimaha deegaanka ayaan sheegaya in dhibaatada ay deegaanka ku hayaa qaxootiga ay tahay mid ballaaran. Mr Axmed ayaa sheegay in dadka qaxootiga dhirtii ka dhigteen xaabo ay cunnada ku karsadaan iyo geedo ay guriyo ka dhistaan. ""Wax walba oo ay u baahan yihiin in ay dhirta soo guraan si ay guriya u dhistaan iney qoryo soo gurtaan si ay cunno u karsadan, dhulkii wuu xaalufay "",ayuu yiri Mr Axmed. Axmed Muxumed Cabdi oo ah agaasimaha fulinta ee hay'adda RRDO oo ka shaqeysa arimaha deegaanka ayaa farta ku fiiqay in imika xitaa xoolihii meel ay daaqaan a la'yihiin. ""Dhulkii dhib badan baa gaaray runtii,xoolihii dhulka lagu ogaan jiray sida geela lo'o iyo Ariga ma laha,sababtoo ah waxay ka cunaan dhulkii ma lah "", ayuu intaa ku daray Mr Axmed ayaa xusay in xitaa qofkii uu u baahda in uu xaabo cunno uu ku karsado helo ay imika tahay in uu masaafo dheera aado. ""Qoyihii hadda waa in 50 kiilo mitir Dadab ka fogaataa si aad qoryo u hesho "",ayuu yiri Mr Axmed. Dadka ku nool xerooyiinka qaxootiga ee Dadab ayaa waxaa ay ku tiirsan yihiin gargaarka ay siiyaan hay'adaha gargaar ee Qaramada Midoobey. Axmed Muxumed Cabdi oo ah agaasimaha fulinta ee hay'adda RRDO oo ka shaqeysa arimaha deegaanka ayaa sheegay in arrintan xaalufinta dhirta ay ku wargaliyeen qaramada Midoobey,balse aysan waxba ka qaban. ""Waxa uu intaa ku daray in mar walba ay hay'adaha Qaramada Midoobey ay u sheegaan in aysan wax miisaaniyad ah u hayn wax ka qabashada dhibaatadaasi "" ayuu intaa ku daray. ""Qorsho fara badan ayaa la yimid balse qaramada Modoobey waxay walba dhehdaa lacag uma hayno,deeq bixiyayaasha way jarteen deeqdoodi,arrinta ay UN meesha soo saartay ayaa waxay tahay inaan lacag loo haynin. Dowladda Kenya ayaa marar badan ku hanjbatay in ay rari doonto qaxootiga ku jira xerooyiinka Dadab,balse arrintaasi wali ma aysan suuragalin."	https://www.bbc.com/somali/war-48708069
politics	Milateriga Mnyamar oo eedeymo usoo jeediyay Aung San Suu Kyi	"Booliska dalka Mnyamar oo sidookale loo yaqaano Burma ayaa dhowr dacwadood  kusoo eedeeyay hogaamiyaha rayidka ee la doortay ee dalkaas, Aung San Suu Kyi kadib afgembigii milateriga ee dalkaas ka dhacay horraantii toddobaadkan. Waraaq kasoo baxday booliska dalkaas ayaa lagu sheegay in hogaamiyaha dalkaas xabsi guri la geliyay ilaa 15-ka bisha Febraayo, waxaana waxyaabaha lagu soo eedeeyay kamid ah inay ku xad-gudubtay sharciga dhoofinta iyo wax soo dejinta ee dalkaas iyo inay soo iibsatay qalab isgaarsiin oo sharci darro ah. Ilaa iyo hadda ma cadda halka ay ku sugan tahay Aung San Suu Kyi inkastoo la leeyahay waxaa lagu haya guri ay degan tahay oo ku yaalla caasimadda dalkaas Nay Pyi Taw. Sidookale madaxweynaha xilka laga tuuray ee dalkaas, Win Myint ayaa isna kamid ah dadka dacwadaha loo soo jeediyay sida ku xusan dukumenti ay soo saareen booliska dalkaas. Waxaa isna lagu eedeeyay in uu ku xad-gudbay sharciga looga hortagayo faafidda feyraska corona, waxaana la geliyay xabsi guri laba asbuuc ah. Ilaa iyo hadda labada hogaamiye ayaanan wax war ah laga maqlin tan iyo markii ay milateriga xilka la waregeen. Afgembiga ayaa waxaa hogaaminaya taliyaha ciidamada Min Aung Hlaing, kaas oo sameeyay guddi dhan 11 qof oo ah milateri katirsan, kuwaas oo dalkaas maamuli doonaa mudada sanadka ah ee uu ku jiro xaaladda degdeg ah. Milateriga dalkaas ayaa waxaa kale oo ay sheegeen in wax-isdaba marin ay harreysay doorashadii sanadkii hore ka dhacay dalkaas. Milateriga Myanmar ayaa la wareegay awoodda dalkaas isniintii lasoo dhaafay, kadib markii ay xabsiga u taxaabeen Aung San Suu Kyi oo uu xisbigeeda talada hayo iyo siyaasiyiin kale. Telefishinka milateriga ayaa sheegay in xaalad degdeg ah Myanmar lagu soo rogay muddo sanad ah. Afgembiga ayaa kus oo beegmaya kadib markii ay xukuumadda rayidka ah iyo taliska milateriga isku khilaafeen natiijada doorashadii sanadkii hore ka dhacday Myanmar. Xisbiga NLD ee ay hogaamiso Aung San Suu Kyi, ayaa doorashadii November ka helay kuraasta baarlamaanka in ku filan, si uu u soo dhiso xukuumad cusub, balse ciidamada ayaa sheegay in codeyntaas ay ahayd mid la musuqmaasuqay. Ciidanka ayaa dowladda ugu baaqay in ay dib u dhigto kalfadhiga baarlmaanka oo lagu waday in uu qabsoomo toddobaadkan. Afhayeenka xisbiga NLD, Myo Nyunt, ayaa wakaaladda wararka ee Reuters khadka telefoonka ugu sheegay ""Waxaan rabaa in aan dadkeena u sheego in aysan falcelin degdeg ah sameyn, waxaana doonayaa in ay sharciga raacaan,"" ayuu yiri, isagoona intaa ku daray, in uu filayo in isagana la xiri doono. Sabtidii, ciidamada qalabka sida ee Myanmar ayaa balanqaaday in ay u hogaansamayaan dastuurka, iyadoo uu jiray walaac laga qabo inay isku diyaarinayeen in ay afgembi sameeyaan. Waa Tuma Aung San Suu Kyi? Aung San Suu Kyi, waa gabadha uu dhalay geesiga xuriyadda dalka Myanmar,ee General Aung San. Waxaa la dilay iyadoo 2-sano jir ah, wax yar uun kahor markii ay Myanmar xuriyadda ka qaadatay gumeystihii Ingiriiska, sanadkii 1948. Ms Suu Kyi, ayaa mar loo arkayay in ay tahay tusaale u taagan xuquuqda aadanaha, waa qof u ololeysa mabda'a, taas oo ka tanaasushay xuriyaddeeda, si ay ula dagaalanto Jeneraalladii arxanka darnaa ee tobonnaanka sano xukumayay dalka Myanmar. Sanadkii 1991, ayaa la siiyay abaalmarinta nabadda ee Nobel, xilligaasi oo ay xabsi guri ahayd, waxaana lagu sumtay awoodda dadka aan awooda lahayn. Ms Suu Kyi, ayaa ku dhawaad 15-sano xabsi ku qaadatay intii u dhaxeysay sanadkii 1989 iyo 2010. Bishii November, 2015, waxa ay hogaamiye ka noqotay xisbiga National League for Democracy (NLD), kaas oo ku guuleystay doorashadii ugu horreysay ee si furan loogu tartamo ee Myanmar ka dhacda mudoo ku siman 25-sano. Dastuurka Myanmar, ayaa ka mamnuucaya in ay madaxweyne ka noqoto dalkaas, maadaama ay heysato carruur uu ka dhalay nin ajinabi ah oo aan dalkaas u dhalan. Balse Ms Suu Kyi, oo hadda 75-sano jir ah ayaa dadku ay u arkaan in ay tahay hogaamiyaha saxda ah."	https://www.bbc.com/somali/war-55928840
politics	Madaxweyne Trump oo Biden ka hor taagan farriimo muhiim ah oo loo soo mariyay	"Xilli dalka Mareykanka uu ka taagan yahay khilaaf la xiriira doorashada madaxweynaha la doortay ee Mareykanka, Joe Biden, Trump-na uu diiday in uu aqabalo natiijada doorashada iyo in lagaga guuleystay ayaa waxaa uu jahwareer iyo culeys ka taagan yahay marxaladda kala guurka iyo sidii madaxweynaha la doortay uu kooxda kala guurka uga la shaqeyn lahaa xil wareejinta. Wasaaradda arrimaha dibadda ee Mareykanka, oo dalkaas u qaabilsan xiriirka ama la macaamilka hogaamiyeyaasha kale ee caalamka iyo xiriirka dibadda, ayaa qaar kamid ah warbaahinta Mareykanka waxay kusoo warrameen in madaxweynaha la doortay ay u diideen farriimo ay Joe Biden usoo direen hogaamiyeyaasha dalalka kale ee caalamka, kuwaas oo ay ahayd in loo gudbiyo Joe Biden, maadaama ay isaga u socdeen. Wasaaraddan oo uu hogaamiyo xoghayaha arrimaha dibadda ee Mareykanka, Mike Pompeo, ayaa la sheegay inay is-hor istaag ku sameysay qoraallada ku socday Biden, kuwaas oo la aaminsan yahay inay u badan yihiin hambalyo iyo xiriir wada shaqeyn. Sarkaal ka tirsan xafiiska arrimaha dibadda ayaa warbaahinta CNN u sheegay in Joe Biden iyo kooxdiisa looga dhaartay inay arkaan farriimahaas. Sida caadada ka ahayd Mareykanka, wasaaradda arrimaha dibadda ee dalkaas waxa ay mar walba xilligan oo kale fududeyn jirtay xiriirrada dibadda ee lala soo sameynayo madaxweyne walba oo la doortay, halkaas oo madaxda dalalka caalamka ay usoo marsiiyaan farriimaha hambalayada iyo kuwa kale. Haseyeshee xilligan, madaxweyne Trump ayaa la sheegay in uu Biden u diiday in uu helo farriimahaas muhiimka ah, maadaama uusan aqoonsaneyn guushiisa. Taa badelkeeda waxaa dhacday in madaxweynaha la doortay uu isaga xiriirro toos ah la sameeyo madaxda caalamka, waxaana Joe Biden uu ilaa iyo hadda xiriir toos ah lasoo sameeyay madaxda dalalka Jarmalka, Canada iyo Ingiriiska, kuwaas oo aan usoo marin madaxweyne Biden wasaaradda arrimaha dibadda. Sidoo kale madax badan oo caalamka ka tirsan ayaa Biden ugu soo hambalyeeyay baraha bulshada iyo wicitaan telefoon, inkastoo madaxda dalalka qaar oo ay kamid yihiin Shiinaha iyo Ruushka ay ka gaabsadeen. Inkastoo BBC-da aysan xaqiijin karin, haddana warbaahinta CNN ayaa kusoo warrantay in go'aanka lagu xannibayo farriimaha ku socda Biden uu qeyb ka yahay ninka ugu sareeya wasaaradda arrimaha dibadda, Mike Pompeo. Arrintan ayaa soo shaac baxday maalmo uun kaddib markii xoghayaha arrimaha dibadda ee Mareykanka, Mike Pompeo uu sheegay in isaga iyo saraakiisha kale ee xafiiskiisa ay ka shaqeynayaan sidii Trump uu mar kale xafiiska ula wareegi lahaa. ""Waxaa jiri doonta kala guur sax ah oo uu mar labadaad xafiiska kula wareegayo madaxweyne Trump"", ayuu Pompeo ka yiri shir jaraa'id oo uu ka hadlayay. Warbaahinta Mareykanka qaar kamid ah ayaa sidoo kale kusoo warramay in Biden aanan laga hor istaagin oo keliya farriimaha kusoo dhacay wasaaradda arrimaha dibadda balse sidoo kale aanan la siinin xog la xiriirta arrimaha sirdoonka. Trump ayaa wali aaminsan in doorashada uu isagu ku guuleystay, sidookalena doorashadii dhawaan dhacday ay hareereyeen ""wax isdaba marin"". Go'aankan ayay diblomaaisyiin badan aaminsan yihiin in uu culeys ku yahay hawlo badan oo la qaban lahaa axilliga kala guurka, waxaana kamid ah saxiixa dukumiintiyo uu madaxweynaha la doortay kula wareegayo xafiiska iyo in guddiga Biden uu aqalka cad kala shaqeeyo marxaladda kala guurka iyo sidii madaxweynaha la doortay uu xafiiska ula wareegi lahaa."	https://www.bbc.com/somali/war-54917444
politics	Mareykanka: Maxaa sarkaalkan loogu aqoonsaday 'geesi'?	"Sarkaal ka tirsan booliska Capitol ayaa lagu tilmaamay geesi kaddib markii uu koox weerar soo qaadday ka mashquuliyay inay galaan dhismaha Aqalka Sare, intii ay socdeen qalalaasihii uu dhiigga ku daatay ee ka dhacay dhismahaas. Muuqaal laga soo duubay goobta, ayaa muujinaya sarkaalka oo lagu magacaabo Eugene Goodman, oo dhowr tallaabo uun u jira kooxda iyaga oo ku cayrsanaya jaranjarada. Mr Goodman ayaa kaddib la arkayaa isaga oo hortaagan halka laga galo Senate-ka kahor inta uusan raggii weerarka soo qaaday u tilmaamin jiho kale. Shan qof, oo sarkaal boolis uu ku jiray, ayaa ku dhintay weerarkaas. Sarkaal kale oo shaqada ku jiray xilligii ay kooxdu soo weerareen dhismaha ayaa is dilay dhammaadkii toddobaadkii hore, sida ay qoyskiisu sheegeen. Geesinnimada uu muujiyay Mr Goodman, oo la sheegay inuu yahay rugcaddaa ciidamada ku soo dhex jiray isla markaana muddo joogay dalka Ciraaq, ayaa imaaneysa iyadoo booliiska Capitol lagu cambaareeyay inay ka gaabiyeen sugitaanka ammaanka dhismaha. Kirk Burkhalter oo wax ka dhiga Dugsiga Sharciga ee New York isla markaana muddo 20 sano ah ka tirsanaa Waaxda Booliska Magaalada  New York ayaa wax cajiib ah ku tilmaamay sida uu Mr Goodman uga falceliyay kooxdii weerarka soo qaadday. ""Uma maleynayo inuu jiro tababar kuu diyaarinaya xaaladdaas oo kale,"" ayuu yiri Mr Burkhalter. Muuqaalka oo uu duubay weriye Igor Bobic oo ka tirsan Huffington Post, ayaa lagu arkayaa Mr Goodman, oo nin madow ah, oo ay handadayaan koox taageerayaasha Trump - oo dhammaantood caddaan ah. Ninka ugu soo horreeya kooxda gadaal ka muuqata, ee xiran funaanadda QAnon, ayaa waxaa lagu sheegay magaciisa Doug Jensen. Waxaa markii dambe xiray booliiska gudaha iyo FBI-da. Muuqaalka ayaa muujinaya Mr Jensen oo hoggaanka u haya kooxda Mr Goodman ku cayrsanaysay jaranjarada - meel wax yar un u jirta halka laga galo Senate-ka. Iyadoo la cayrsanayo, ayuu Mr Goodman oo raadiyihiisa sita ku qeylinayaa ""dabaqa labaad!"", isagoo u muuqda inuu saraakiisha kale ku wargelinayo inay kooxda ku soo wajahan yihiin. Kaddib markii uu Mr Goodman isha ku xaday halka laga galo Aqalka Sare, wuxuu dib u riixayaa Mr Jensen - tallaabo u muuqatay inuu indhahooda isaga isku soo jeedinayo, kooxdana ka weecinayo inay galaan gudaha aqalka oo ay xildhibaannadu isku qarinayeen. Sawirka Mr Goodman oo ay cayrsanayaan kooxda - oo qaarkood sitay calanka gobollada isbahaystay, kuwo kalena wax muujinaya calankii Naasiyiinta - ayaa ahaa mid aad loo dhibsaday, sida uu sheegay Mr Burkhalter. ""Sarkaal boolis, ma aha sarkaal boolis, inuu arko nin madow oo uu cayrsanayo qof sita calanka gobollada isbahaystay - wax baa sawirkaas ka khladan. Taasi waa inaysan mar dambe dhicin,"" ayuu yiri. ""Waxay burburineynaa wax walba oo aan dooneyno inaan saxno."" Dhowr xubnood oo ka tirsan Kongareeska ayaa Goodman ammaanay, iyagoo ku baaqay in abaal marin lagu siiyo shaqadiisa. Xubno ka tirsan 2,000 oo qof oo waaxda booliiska Capitol ka mid ah ayaa u xil saaran difaacidda dhismaha Capitol iyo kuwa gudaha ku jira. Way ka duwan yihiin booliiska Washington oo suga ammaanka qeybaha kale ee magaalada. Madaxa Booliiska Capitol, Steven Sund, ayaa is casilay toddobaadkii hore kaddib markii loo soo jeediyay cambaareyn ku aaddan sidii ay ciidamadiisa uga falceliyeen weerarkaas, Nancy Pelosi oo ah sarkaal sare oo Dimuqraadiyiinta ka tirsan ayaa Mr Sund u soo jeedisay inuu is casilo. Sii hayaha xeer ilaaliyaha Mareykanka Michael Sherwin ayaa sheegay in Waaxda Caddaaladda ay ka fekeri doonto inay eedeymo ku soo oogto saraakiisha booliiska Capitol ee lagu helo inay la jireen kooxdii weerarka soo qaadday. Sida laga soo xigtay telefishinka CBS News, oo ay BBC-du wada shaqeyn leeyihiin, booliiska Capitol waxay ka jawaabeen dhowr dhacdo oo ah saraakiil ku hanjabaya inay naftooda waxyeellen doonaan kaddib weerarkii toddobaadkii hore."	https://www.bbc.com/somali/war-55616739
politics	Biden oo koox dumar ah u xushay qaybta warfaafinta Aqalka Cad	"Madaxweynaha la doortay ee Maraykanka, Joe Biden, ayaa magacaabay koox khibrad leh oo u qaabilsanaan doonta warfaafinta oo dhammaantood haween ah. Arintaas oo xafiiskiisu ku sheegay in ay tahay markii ugu horraysay taariikhda dalka ee sidaas la yeelo. Kooxdan warfaafinta waxa madax u noqon doonta haweenayda la yidhaa Kate Bedingfield oo ah ku xigeenkii hore ee agaasimaha isgaadhsiinta ololihii Biden. Jen Psaki oo iyadna ahayd agaasimihii warfaafinta ee Aqalka Cad markii Barack Obama xilka hayey, ayaa sidoo kalen noqon doonta af-hayeenkiisa. Biden ayaa sidoo kale ballan qaaday inuu soo dhisi doono maamul isku dhafan oo dalka oo dhami iska dhex arko. Joe Biden ayaa ku guulaystay madaxtinimada Guusha Joe Biden ma waxay culeys ku tahay Erdogan iyo Maxamed Bin Salmaan? ""Waxaan ku faraxsanahay in aan maanta shaaciyo kooxdii ugu horraysay ee ah koox khibrad leh oo u xilsaaran warbaahinta Aqalka Cad oo dhamaantood haween ah"" ayuu Biden ku yidhi warbixin uu soo saaray. ""Haweenkan aqoonta iyo waayo aragnimada lihi waxay shaqada ku soo kordhin doonaan aragti cusub iyo heelanaan midaysayn oo ay ku biirin doonaan dib u dhiska togan ee dalkan"" Labada haween ah ugu khibradd badan ee noqon doona kaaliyeyaasha warbaahinta ee madaxweyn-xigeenka la doortay, Kamala Haris, waxay noqon dooonaan Symone Sanders iyo Ashley Etienne. Xilalka kaaliyeyaasha warbaahintu maaha sida xilalka wasiirrada oo kale oo waajib maaha in Senate-ku ansixiyo. Doorashadiisii ka dib, Biden wuxuu soo bandhigayey magacyada uu u xushay xilalka sare ee wasiirnimo. Todobaadkii hore ayuu sheegay inuu xulan doono ""koox muujin doonta in Maraykanku dib ugu soo noqday tubtiisii"" waxaanu intaa ku daray in kooxdiisaasi ay dalka ka dhigi doonto mid ""nabad iyo caano qaba"" dunidana hormuud u noqon doona. Dhanka kale, Axaddii ayaa Biden dhaawac fududi gaadhay oo ""lafta lugtu dillaacday"" mar uu sibladay isaga oo eygiisa Major la ciyaaraya. Mr Biden oo 78 jir ah ayaa lagu soo warramayaa in ay u baxday lugta oo uu dhulka ku dhacay xilli uu la ciyaarayay eyda uu dhaqdo midka ugu weyn. Dhaktarkiisa gaark ah, Kevin O'Connor, ayaa sheegay in raajo hordhac ah oo laga qaaday Biden aysan muujinin dhibaato weyn balse waxaa ay baaritaan dheeraad ah ku sameyn doonaan lugta oo laga qaadi doona sawirro horleh. Kumbuyuurtarkii xigay ee la saaray Mr Biden ayaa waxa uu muujinayaa in laba laf oo yaryar ay ka jabeen bartamaha cagtiisa midig, waa sida uu dakhtarku sheegayee. Axaddii uu madaxweyne Donald Trump bartiisa Twitter-ka waxa uu soo dhigay farriin uu ku leeyahay; ""Caafimaad degdeg ah ayaan kuu rajaynayaa!"" Mr Biden oo madaxweynaha Jamhuuriga Mr Trump kaga adkaaday doorashadii la qabtay bishii Nofeembar, ayaa lagu wadaa in maanta oo Isniin ah la siiyo xogtii ugu horraysay ee madaxweynaha dalkaas la siiyo. Arrintaas ayaa waxaa suurgalisay markii todobaadkii hore lagu dhawaaqay inuu bilowday hannaankii xilka uu Biden kula wareegi lahaa. Mr Biden oo horraantii bishan noqday 78-jir ah, ayaa noqonaya madaxweynihii ugu da'da waynaa ee xilka ugu sarreeya dalkaas qabta waa marka 20-ka bisha Janaayo ee sanadka soo aaddan xilka loo caleema saaro ee. Haddaba iyadoo dhacdadan ay jirto ayaa waxaa la filayaa in si dhaw ay caafimaadkiisa ula socon doonaan xulafadiisa iyo kuwa mucaaradka ku ahba. Dhakhtarkiisa ayaa bayaan uu soo saaray dabayaaqadii Diseembartii tagtay waxa uu ku tilmaamay inuu Biden caafimaadkiisu wanaagsan yahay oo uu si guul ah ku gudan karo waajibaadkiisa madaxweynenimo. Madaxweynaha la doortay iyo xaaskiisa Jill Biden, ayaa waxa ay magaalada Delaware ka sameysteen goob ayga lagu xanaaneeyo inay korsanayaanna waxa ay si rasmi ah u shaaciyeen Nofeembar 2018-kii. Joe Biden muxuu ka yiri  'saaxiibbada uu ku leeyahay' Soomaalida Mareykanka? Maxay tahay haweeneyda ka dambeysa guusha la yaabka leh ee Biden? Aygan lagu magacaabo Champ ayaa waxa uu qoyska Biden kula noolaa Capitol Hill waqtigii ay ku noolaayeen Washington DC xilligii uu madaxweynaha ahaa Barack Obama, markaas oo uu senatorkii hore ee Delaware uu madaxweyne ku xigeenka ahaa."	https://www.bbc.com/somali/war-55133574
politics	Khilaafka Kenya iyo Soomaaliya: Madaxweyne Muuse Biixi oo sheegay in aan loo adeegsan karin Soomaaliya	"Madaxweynaha Jamhuuriyadda Iskeed ugu Dhawaaqday Madaxbannaanida ee Somaliland, Muuse Biixi Cabdi oo Axaddii soo gaaray magaalada Nairobi ee caasimadda Kenya, ayaa kulamo la qaatay Madaxweynaha Kenya Uhuru Kenyatta. Madaxweyne Biixi oo BBC-da uga warramay ujeeddada safarkiisa Kenya ayaa sheegay inuu u yimid si ay Kenya uga wada hadlaan sidii ay isaga kaashan lahaayeen arrimo dhowr ah. ""Waa labo dal oo jaar ah, Geeska Afrika ku wada yaalla, mid waliba uu kan kale u baahan yahay marka waxaan u imid in aan kobcinno wax wada qabsigayaga iyo dhinacyada dhaqaalaha, amniga, diblomaasiyadda, jaar wanaagga, nabadeynta Geeskan Afrika iyo caalamkaba,"" ayuu yiri. Madaxweyne Biixi ayaa shalay madaxtooyada Nairobi kula kulmay Madaxweynaha Kenya Uhuru Kenyatta. Ujeedada kulanka ayuu ku sheegay arrimo la xiriira danaha ""labada dalk"", waa siduu hadalka u dhigay ee. ""Uhuru waxaan ka wada hadalnay danaha labadayada dal. Waxaan si qoto dheer uga wada hadalnay waxyaabo badan, geeskan aynu ku nool nahay sidii uu nabad iyo horumar iyo barwaaqo u gaari lahaa, wixii ka dhiman iyo guud ahaan caalamkaba dhibaatooyinka ka jira iyo sidii aan uga faa`iideysan lahayn fursadaha laga yaabo inay ka jiraan caalamka iyo Geeskaba,"" ayuu BBC Somali u sheegay Muusa Biixi. Booqashada Madaxweyne Biixi ayaa ku soo aadeysa xilli uu khilaaf xooggan u dhexeeyo dowladaha Soomaaliya iyo Kenya, kaas oo sababay in xiriirka diblumaasiyadeed uu kala go'o. Xalay ayaa ugu dambeysay oo dowladda Soomaaliya ay amartay diblumaasiyiinta Kenya in ay Soomaaliya oga baxaan muddo 7 maalmood gudahood ah, waxayna ku eedeysay in Kenya ""ay faragelineyso arrimaha madaxbannaanida dalka"", sida lagu xusay warsaxaafadeed. Muuse Biixi Cabdi waa madaxweynihii labaad ee Somaliland ee ay Kenya martiqaaddo. Madaxweynihii hore, Daahir Riyaale Kaahin ayaa Kenya ku yimid booqasho ka dib casuumaad uu ka helay madaxweynihii hore ee Kenya Kibaki. Balse safarka madaxweyne Biixi ayaa ku soo aaday xilli ay xasaasiyad adag ka taagan tahay Bariga Afrika, taas oo u dhexeysa Soomaaliya iyo Kenya. Madaxweynaha Somaliland ayaa sheegay in booqashadiisa iyo arrintaas aanu ka dhexeyn wax xiriir ah. ""Malaha eraygaas la iskuma quuri karo. tan kale Soomaali ayaynu nahay, annagu waxaan isu qabnaa in aan nahay kuwii Soomaali meel ay joogtaba wax tari lahaa ee mooyaane aan wax yeeleyn iyo bani`aadamka kaleba."" ""Qofna ma rabno in aan dulmi ku sameyno. Waxa labada dal ka dhaxeeya haddii ay dhex gal waayeelnimo naga codsadaan, waynu kala dhex galeynaa, in aan xallino iyaga oo wada socda, haddii dal qura naga codsadana dhex geli meyno. Mid Kenya na, noo quuri meyso kana aqbali meyno, annaguna ma nihin dad loo adeegsado dad kale."" Ganacsiga Jaadka waxaa horey loo joojiyay dhowr goor, waxaana ka mid ahayd sannadkii 2016-kii, kaddib xurguf diblomaasiyadeed oo soo kala dhex gashay labada dal. Arrintaas ayaa saameyn ku yeelatay ganacsatada jaadka ee Kenya oo sheegay in ay khasaareen lacag aad u badan. Madaxweyne Biixi ayaa sheegay in arrimaha ay ka wada hadleen Madaxweyne Kenyatta aysan ka mid ahayn jaadka. ""Waxaa laga wada hadlayaa labada dal maxay wada qabsan karaan,"" ayuu yiri. ""Madaxweynayaashu waxay ka wada hadleen mabaadii`da waaweyn. Waxyaabahaas waxay imaan karaan  marka loo dhaadhaco farsamada, ee dowladuhu xiriir is weydaarsadaan, ee xafiisyo labada dal ka wada shaqeeya ay furtaan. Markaas ayaa loo dhaadhici karaa 'maxaynu ka baayac mushtari karnaa? halkeynu gaari karnaa?'."" Bilow ka hor, dowladda Soomaaliya ayaa xaqiijisay in ay dib u soo celisay diyaarad sidday jaad oo laga leeyahay Kenya, taas oo lagu eedeeyay inay jabisay tallaabooyinka lagu xaddidayo fayraska corona, sida uu sheegay sarkaal magaciisa ka gaabsady oo dawladda ka tirsan. Jaadkaas waxaa qiimihiisa lagu sheegay $30 kun oo doollar, iyadoo ganacsatada jaadka ee Kenya ay sheegeen in khasaare badan uu ka soo gaaray soo celinta diyaaraddaas.  Jaadka ugu badan ee Somaliland wuxuu ka yimaadaa Itoobiya. Jamhuuriyadda Iskeed madaxbannaanida ugu dhawaaqday ee Somaliland ayaa inta kale ee Soomaaliya ka go'day sannadkii 1991, xillugaas oo bilow ay ahaayeen colaadaha sokeeye ee dalka. Madaxweyne Biixi ayaa sheegay in Uhuru ay sidoo kale kala hadleen sidii Somaliland loogu aqoonsan lahaa in ay tahay dal ka madaxbannaan Soomaaliya. ""Dowlad kasta iyo cid kasta oo aynu aragno, muhiimadda koowaad waa aqoonsi oo aan nin walba kala hadalno,"" ayuu yiri madaxweynaha. Wuxuu intaas ku daray in labada dowladood ay dhowaan qorsheynayaan in la ballaariyo xiriirka diblomaasiyadeed. Madaxweyne Biixi wuxuu sheegay in bilowga sannadka soo socda ay Kenya qunsuliyad ka furan doonto Hargeysa. Madaxweyne Biixi ayaa sheegay in xiriir ganacsi oo wanaagsan ay la leeyihiin Kenya. ""Shaaha laga cabo Somaliland wuxuu badankiis ka yimaada Kenya, isla markaana muwaadiniin badan oo Kenya u dhashay ayaa ka shaqeeyaan Somaliland."" ""Ma u maleyneysaa in inka badan 7,000 oo Kenya u dhalatay ay maanta Soomaalida u shaqeeyaan oo ay ku jiraan meel walba oo aqoon looga baahan yahay. Waxa laga beec-mushtarayaa maanta waa aqoon, waa qalab wax is weydaarsi, marka sida caalamku u wada shaqeeyo ayaan u beec-mushtareynaa,"" ayuu u sheegay BBC Somali. Madaxweyne Muusa Biixi Cabdi wuxuu tilmaamay in Somaliland ay leedahay macdan badan iyo xoolaha nool oo aad loo baahan yahay."	https://www.bbc.com/somali/war-55314843
politics	Mareykanka oo cunaqabateynta ka qaaday Fatou Bensouda	"Mareykanka ayaa ka qaaday cunaqabateyntii saarneyd dacwad oogaha sare ee Maxkamadda Caalamiga ah (ICC) Fatou Bensouda. Cunaqabateynta ayaa waxaa soo rogay Madaxweynihii hore Donald Trump kaddib markii ay maxkamaddu baaritaan ku furtay dembiyada dagaal ee la sheegay in Mareykanka uu ka geystay Afghanistan, iyo dalka xulafada la ah Mareykanka ee Israa'iil oo iyadana lagu eedeeyay inay tacaddiyo ka geysatay geyiga Falastiin. Xoghayaha Arrimaha Gudaha ee Mareykanka, Antony Blinken ayaa sheegay in cunaqabateyntu ay ahayd ""mid aan habbooneyn oo aan waxtar lahayn"" wuxuuna ku baaqay in si dhow la iskula shaqeeyo. Mareykanku xubin kama aha ICC. Mareykanka ayaa sidoo kale Phakiso Mochochoko, oo ah sarkaal ka tirsan ICC ka qaaday xayiraad dhanka dal ku galka ah oo saarneyd. ""Waxaan rumeysannahay, si kastaba, in walaaceenna ku saabsan kiisaskan ay fiican tahay in si wada jir ah looga wada shaqeeyo intii la soo rogi lahaa cunaqabateyn,"" ayuu yiri. Sanadkii la soo dhaafay, maamulka Trump ayaa ICC ku eedeyay inay soo fara gashatay arrimaha gudaha ee Mareykanka kaddib markii ay baaritaan ku furtay dembiyada dagaal ee la sheegay in ciidamada Mareykanka, Taliban iyo ciidamada Afghanistan ay ka geysteen dalkaas. Markii uu ku dhawaaqayay cunaqabateynnada, ninkii Mr Blinken kaga horreeyay xilka Mike Pompeo wuxuu maxkamadda ku tilmaamay ""waax burbursan oo musuqmaasuqu hareeyay"". ICC oo arrintaas ka jawaabtay ayaa sheegtay in cunaqabateyntu ay tahay weerar ka dhan ah caddaaladda caalamiga ah iyo kala dmabeynta. Ms Bensouda ayaa shaqada ka tegeysa bisha June, waxaana beddeli doona qareenka xuquuqda aadanaha ee u dhashay Britain Karim Khan."	https://www.bbc.com/somali/war-56624108
politics	John F Kennedy: Madaxweynihii wada qaabilay hogaamiyeyaashii dalalkii Afrika ee markaa xoroobay	"Maqaalada taxanaha ah ee ay BBC-da u soo diraan saxafiyiinta reer Afrika, waxaan maanta idiin ku haynaa sawirro uu arkiifiyada ka soo madhay qoraaga reer Sierra Leon iyo Gabmia labadaba, Ade Daramy, oo muujinaya madaxweynihii Maraykanka, John F Kennedy, ee seeska u dhigay xidhiidhka Afrika iyo Maraykanka. Intii aanu noqon madaxweynaha 1961,  dalkiisu wax badan iskuma deyin inuu fahmo isbedelkii degdegga ahaa ee Afrika ka socday.  Laakiin markii la dilay 1963, wax badan baa iska bedelay xaaladda. Sawirradii ugu cajiibsanaa caleema saarka Biden Mudadii koobnayd ee uu xilk ahayey, Kennedy wuxuu Aqalka Cad ku soo dhaweeyey dhammaan madaxda dalalkii Afrika ee xoroobay ama danjireyaashooda. Nin 20 sano raadinayay lacag uu xaday Madaxweyne dhintay Golaha ammaanka oo cunaqabateeyey hoggaamiyeyaal ka tirsan Al-Shabaab Sannad ka hor markii uu xilka qabtay, 17 dal oo Afrikaan ah ayaa xoroobay, markaas isaga oo dareensan in dunidu isbedelayso ayaa Kennedy gartay in xidhiidh cusub oo lala yeesho Afrika ma huraan yahay. Xidhiidhkaa waxa lagu saleeyey in la taageero dalalka xoroobay ee Afrika. Siyaasaddaas arimaha dibadda ee waagaa unkantay muddo dheer ayay soo jirtay kana dabbaalatay caqabado soo food saaray ilaa la soo gaadhay in Madaxweyne Donald Trump ku bedelo qorshihiisii isaga u gaarka ahaa. Markii uu hogaanka qabtay, Kennedy wuxuu marti qaadyo u fidiyey madaxdii Afrika oo uu roog  cas ku soo dhaweeyey. Booqashooyinkaa rasmiga ah waxa aad u buunbuunisay warbaahinta waxaana shacabka Maraykanka lagu tirtirsiyey in ay dariiqyada u soo baxaan oo soo dhaweeyaan. Kennedy iyo madaxda martida u ah ayaa waddooyinka waaweyn oo lagu dhejiyey  dhambaallo soo dhawayn ah baabuur dusha ka furan ku mari jiray iyada oo ay shacab boodhadh sitaana si xamaasad leh u soo dhawaynayaan. Waa se marka cimiladu saamaxayso. Run ahaantii arintaas siyaasadi kama maqnayn. Midowgii Soofiyeeti qudhiisa ayaa arintaas oo kale isna samaynayey oo doonayey inuu soo jiito dalalka Afrika ee doonayey in ay ka fogaadaan gumaystayaashii u talin jiray. Markii uu xilka qabtay, Kennedy wuxuu ogaa in ay qasab ahayd inuu si dhakhso ah saaxiibo uga kasbado dalalkii Afrika ee xoroobayey. Bil ka dib markii xilka loo dhaariyey, ayuu madaxweyne ku xigeenkiisii, Lyndon B Johnson, u diray Senegal si uu ula kulmo Madaxweyne Léopold Sédar Sengho, oo uu u arkayey inuu ahaa nin isku doonaya inuu dalalkii Faransiisku gumaysan jiray xulufo ka dhigo. Maxay tahay hawsha guddiga ay ku heshiiyeen mucaaradka iyo dowladda Soomaaliya? Muddo bil ah ka dibna Kennedy ayaa bilaabay barnaamijkii Peace Corps oo uu dhalin yaro Maraykan ah ugu dirayey dunida oo dhan. Bishii Ogost 1961 wuxuu Aqalka Cad ku marti qaaday kooxdii u horraysay ee mutadawaciin ah ee tagaysay Ghana iyo Tanganyika. Dilka geesigii xorriyada Congo, Partice Lumumba, ee tuhunkuna ka jiray in sirdoonka Maraykanka ee CIA ku lug lahaa, ayaa dhacay saddex cisho ka hor markii Kennedy xilka loo dhaariyey waxaanay arintaasi marag u tahay in Dagaalkii Qaboobaa  qaaradda ku dhex marayey Maraykanka iyo Midowgii Soofiyeeti. Geeridiisii lama filaanka ahayd aad baa looga dareemay Afrika, weliba marka la eego in aan ninkii xilka uga dambeeyey ee Johnson aanu xamaasadiisii oo kale ku wadin sii adkaynta xidhiidha Afrika iyo Maraykanka. Haatan 60 sano ka dib, Madaxweyne Joe Biden ayaa qorshaynaya qaabaynta siyaasadiisa ku waajahan Afrika. Warbixin uu horaantii bishan soo saaray ayuu ku sheegay in Maraykanku u heellan yahay inuu Afrika u noqdo ""dal ay wax wada qabsadaan, is taageereen oo ay is tixgelin ku wada dhaqmaan."" Erayadaa Biden waxay u eegyihiin heellanaantii Kennedy, waxaan se sugnaa waa in erayadaas ficil dhabeeyo iyo in kale."	https://www.bbc.com/somali/war-56224449
politics	Ninkii uu dilkiisa sababay isku dhicii Spain iyo Mexico	José Gallostra y Coello, oo u dhashay dalka Portugal, wuxuu ahaa nin aad u qiimo badnaa marka le eego doorkiisii shaqo. Waxaa uu bixin jiray dal ku galka ay dadka reer Mexico ugu safri karaan Spain, xilli uusan markaas jirin xidhiidh ka dhaxeeyay labada waddan. Noloshiisa dhinaca bulshada waxay ahayd mid uu dadka oo idil kusoo jiidan jiray, wuxuuna ka qeyb gali jiray shirar badan oo ay yeelanayeen ganacsato, saraakiil dowladeed iyo diblomaasiyiin. Laakiin waxa uu islamarkaas aruurin jiray xog qarsoodi ah oo uu u diri jiray waddankiisa, taasina waxay siyaasiyiinta Mexico cadaadis ku saareysay inay dib u billaabaan xidhiidhada diblomaasiyadeed. Dadka qaar waxay sheegaan inuu ahaa jaajuus u shaqeyn jiray dowladdii uu hoggaaminayay janaraalkii reer Spain ee lagu magacaabi jiray Francisco Franco. Kuwo kalena waxay aaminsan yihiin inuu ahaa kaliya qof khibrad leh oo la wada jecel yahay. Gallostra waxaa la dilay 20-kii bishii February ee sanadkii 1950-kii. Dilkiisa waxaa bartamaha caasimadda Mexico ku fuliyay nin fallaar adeegsaday oo lagu magacaabi jiray Gabriel Salvador Fleitas Rouco. Sababta loo dilay ilaa hadda lama oga, laakiin fal dambiyeedkaas wuxuu sababay isku dac diblomaasiyadeed oo ka dhex qarxay labada waddan. Isla xilligaas waxaa billowday naceyb aad u weyn oo looga soo horjeeday dadka reer Spain ee dibadaha ku nool. Arrintan waxay qeyb ka tahay taariikhda Mexico ee aan wali si dhammeystiran loo sheegin, sida laga soo xigtay khubaro. Xilliyadaas arrimihii lasoo maray ee aan sharraxaadda badan laga heynin waxaa ka mid ah dagaalkii sokeeye ee Spain, doorkii ay Mexico ku lahayd Dagaalkii Labaad ee Adduunka, soo ifbixitaankii labo dowladood oo awood weyn ku lahaa caalamka iyo sannadihii ugu horreeyay ee Dagaalkii Qaboobaa. Saameyntii ka dhalatay Dagaalkii Labaad ee Adduunka waxay gaadhay guud ahaan nolosha dadka reer Mexico. Tusaale ahaan, Mexico waligeed ma aysan aqoonsanin dowladdii Franco, laakiin waxaa jiray qeybo ka mid ah waddanka oo taageersanaa janaraalka reer Spain. Xitaa qaarkood, xilligii Dagaalkii Labaad ee Adduunka waxay la safnaayeen Jarmalka, Fransiiska iyo Talyaaniga, iyadoo xaqiiqda jirtayna ay ahayd in Mexico ay si rasmi ah dagaal ugula jirtay xoogaggii la dagaallamayay isbahaysigii kasoo horjeeday xulafada Mareykanka. Intii muddadaas lagu guda jiray, waxaa jiray wakiillo ka socday maamulkii Naaxiga oo Mexico dhexdeeda ka sameynayay ol'ole buunbuunin ah oo looga soo horjeeday Mareykanka iyo isbahaysigiisa. Laakiin waxaa kale oo Mexico ku yaallay xabsi weyn oo lagu xidhi jiray dadka taageersan Naaziga Jarmalka. Dhanka kale, Mexico waxay martigalin jirtay dadka kasoo horjeeday janaraalka Franco iyo kuwa ay dacwadaha kusoo oogtay dowladdiisii Spain. Arrintaas wuxuu Franco u adeegsan jiray eedeymaha uu u jeedin jiray maamulka Mexico. Sidaas ayuu marba marka ka dambeysa usii xumaanayay xidhiidhka diblomaasiyadeed ee labada waddan. Khubarada ku xeel dheer arrimahanna waxay aaminsan yihiin in dilkii Gallostra uu sababay sii xumaashada isku dhaca labada dowladood. Laakiin muddo kaddib Francisco Franco wuxuu ol'ole u sameeyay dib usoo nooleynta xidhiidhka diblomaasi ee Spain iyo Mexico.	https://www.bbc.com/somali/war-53895663
politics	Bin Salmaan oo Turkiga u booqanaya khilaafka kala dhaxeeya Joe Biden awgiis	"Dhaxa sugaha boqortooyada Sacuudiga, Maxamed bin Salmaan, ahna hoggaamiyaha daaha gadaashiisa ka maamula dalkaas ayaa maanta magaalada Ankara ee caasimadda Turkiga kulan kula yeelan doona Madaxweyne Recep Tayyip Erdogan. Waxay noqon doontaa booqashadii ugu horraysay ee uu Amiir Maxamed ku tago Turkiga tan iyo markii uu dhacay dilkii wariyihii Sacuudiga, Jamaal Khaashuqji, kaasoo mugdi galiyay xiriirka labada waddan. Erdogan ayaa Maxamed bin Salmaan kusoo dhaweyn doona xarunta madaxtooyada. Kaddib marka ay yeeshaan shirka ku saabsan xiriirka waddamadooda iyo is aragga wafdiyada, labada hoggaamiye ayaa yeelan doona casho sharaf. Safarka uu Amiir Maxamed ku tagayo Ankara waa mid muhiim u ah Turkiga iyo Sacuudiga, kaddib dhowr sano oo ay xiisad diblomaasiyadeed u dhaxaysay. Turkiga ayaa bilihii lasoo dhaafay la daalaa dhacayay dhibaatooyin dhaqaale oo aad u waawayn, sida hoos u dhaca lacagta waddankaas ee Lira-da iyo sicir bararka heerkii ugu sarreeyay gaaray. Balse maalgelin ay ka helaan waddankan khaliijka ka tirsan, ee qaniga ku ah khayraadka dhulka hoostiisa laga soo saaro, ayaa wax wayn ka qaban kara caqabadaha haysta Turkiga. As a result of rising oil prices with the Ukraine war, Saudi Arabia's profit this year is expected to exceed 400 billion dollars. For this reason, the Kingdom is looking for opportunities to increase its foreign investments. Madaxweyne Erdogan ayaa Sacuudiga booqasho ku tagay dabayaaqadii bishii April, ka hor booqashadaasna, saraakiisha Turkiga ayaa ka shaqeeyay in la saxiixo heshiisyo kala duwan oo ay la galeen shirkado Sacuudiga laga leeyahay. Arrimaha laga heshiiyay waxaa ka mid ahaa wadashaqeynta dhinaca tamarta. Hase yeeshee wali Turkiga dhibaatooyinkiisa xal looma helin. Hadda Sacuudiga ayaa u muuqda mid ay arrimuhu dhankiisa u soo janjeeraan, loona baahan yahay. Madaxweynaha Mareykanka Joe Biden ayaa dhawaan shaaciyay in uu booqan doonto Sacuudiga bisha July. Ajandaha ugu muhiimsan ee uu Biden u tagayo Riyaad waa in uu Sacuudiga iyo waddamada Khaliijka ee saliidda hodanka ku ah ka dalbado inay kordhiyaan xaddiga tamarta ay usoo dhoofiyaan si looga maarmo adeeggii tamarta ee loogu tiirsnaaan jiray Ruushka. Mareykanka iyo xulafadiisa ayaa doonaya in la xoojiyo cunaqabateynta la saaray Ruushka oo dagaal ka wada Ukraine. Arrimahan waxay gabi ahaanba meesha ka saareen xasaraddii ka dhalatay dilkii wariye Jamaal Khaashuqji oo waddamo badan ay ugu caroodeen sacuudiga, sida Mareykanka iyo Turkiga. Erdgan ayaa doonaya in waddankiisa uu saldhig u noqdo ganacsiga cusub ee saliidda, isagoo loo soo marinayo dhuumaha dhulka hoostiisa mara. Eedeymaha la xiriiray dilkaas ayaa xitaa qaarkood loogu jeedinayay Maxamed bin Salmaan inuu wax ka ogaa falkaas. Madaxweynaha Mareykanka, Joe Biden, ayaa sheegay in marka uu Sacuudiga tago uusan la kulmi doonin Maxamed bin Salmaan, taas oo lama filaan noqotay. Dhanka kale, Amiir Maxamed ayaa sare u qaaday xiriirka uu la yeelanayo waddamada kale ee gobolka ka hor inta uusan Biden booqashada ku imaanin Sacuudiga. Ka hor inta uusan Turkiga aadin waxa uu Isniintii iyo Talaadadii booqday dalalka Masar iyo Urdun, halkaasoo uu hoggaamiyeyaashooda kula soo kulmay. Dalalkan ayuu u tagay si ay ugu caddeeyaan mowqifkooda ka hor inta aysan billaabanin booqashada Biden. Waxa uu sidoo kale dib u billaabay wadaxaajoodyada ku saabsan dhinaca nuclear-ka ee uu la wadaagayay waddanka ay sida wayn gobolka isaga soo hor jeedaan ee Iiraan. Tallaabooyinkan ayaa loo fasirtay kuwo uu Dhaxa Sugaha Boqortooyada Sacuudiga ugu dan leeyahay Madaxweyne Biden, si uu ugu muujiyo in uu yahay qofka hoggaanka u haya arrimaha Bariga Dhexe. Dr James Dorsey oo ka tirsan Jaamacadda Qaranka ee Singapore ayaa yiri: ""Arrintani ma aha mid ku saabsan heshiisyo ganacsi oo la xiriira tamarta, balse waxay ila tahay in Maxamed bin Salmaan uu doonayo in uu halkan ka helo dhowr wax. ""Mid ka mid ah waa in uu xoojiyo awooddiisa uu ku wajahayo Biden. Waxa uu rabaa in uu tuso inuusan waxyaabaha ka hor tagi karin oo keliya balse uu xitaa dib u dhisi karo."" Waxa uu intaas ku daray in Bin Salmaan uu caqabadda ugu wayn kala kulmi karay Turkiga balse hadda uu taas ka gudbay. ""Haliska dhabta ah ee bin Salmaan ka haysatay dilkii wariye Jamal waxay ahayd tan ku saabsan in Turkiga uu hayo caddeymo. Inta badan caddeymaha ku jira gacanta Mareykanka ma aha kuwo madax bannaan, balse waa caddeymo ay bixiyeen Turkiga,"" ayuu yiri."	https://www.bbc.com/somali/articles/c3g35qn2230o
politics	Rishi Sunak: Mas'uul sare oo British oo lagu haysto inuu qaatay degannaashaha Maraykanka	"Wasiirka maaliyadda ee UK, Rishi Sunak, ayaa haystay degaannashaha Maraykanka ee loo yaqaano Green Card, xitaa kadib marka uu xilkaa la wareegay, sida ay sheegtay afhayeen u hadashay. Rishi Sunak ayaa sharcigaas celiyay bishii October ee la soo dhaafay, ka hor inta aanu safar shaqo oo uu ku matalayay UK ku tegin Maraykanka. Arrintan ayaa soo baxday kadib markii Sunak lagu qabsaday sababta aysan xaaskiisa u bixin canshuurta UK, maadaama ay dhakhli ballaaran ka hesho dibedda. Wasiirka ayaa dadka dhaliilsan ku tilmaamay kuwo beegsanaya qoyskiisa. Xilligii uu Sunak haystay sharciga Green Card, waxa uu bixin jiray canshuurta Maraykanka, ""si uu u iliaaliyo shuruucda dalkaas"" ayay sheegtay haweeneyda u hadashay. ""Markii uu safarka ugu baxayay Maraykanka isagoo ah wasiirka maaliyadda ee UK, waxa uu xukuumadda dalkaas kala hadlay waxa uu ka yeelayo sharcigiisa Green Card, kadibna waxa uu go'aansaday inuu degdeg u celiyo."" Sunak iyo xaaskiisa Akshata Murty ayaa guri qaali ah oo malaayiin dollar jooga ku leh dalka California, iyagoo muddo ku noolaa dalkaas ka hor inta aysan u wareegin UK halkaas oo Sunak loogu doortay xildhibaan metalaya deeganka Richmond sanadkii 2015. Madaxweyne Farmaajo baasaboorkee buu ku tagi karaa Mareykanka? Maxaa ka jiro in madaxweynaha ay dacwad kaga furnayd Mareykanka? Sida uu Muuse Biixi uga badbaaday xabsiga Warbaahinta Sky ayaa markii ugu horreysay baahisay in Sunak uu sharciga Green Card haystay ugu yaraan sanad kadib markii loo magacaabay wasiirka maaliyadda sanadkii 2020. Xaaskiisa Murty - oo maalqabeen ah - ayaa dalbatay in laga dhaafo canshuurta UK maadaama ay dhaqaalo ka hesho dibedda. Murty ayaa sheegtay in yoolkeeda mustaqbalka uu yahay inay u guurto oo noolasheeda inta ka dhiman ay ku qaadato dalka Hindiya. Sharci canshuur dhaafka ee non-dom ayaa u oggolaanaya Murty in aysan waxba ka bixin faa'iidada lagu qiyaasay 15 milyan oo dollar oo sanadkii uga soo xaroota saamiga ay ku leedahay shirkadda tiknoolajiyadda ee uu aabaheeda sameeyay. Marwadan u dhaxda wasiir Sunak ayaa ku doodaysa inay canshuur ku bixiso dalal kale oo aanay shaacin. Ra'iisal wasaare Boris Johnson oo su'aal laga weydiiyay sharciga Maraykanka ee uu haystay Sunak ayaa ku jawaabay: ""Fahankeygu waa in wasiirka maaliyadda uu sameeyay wixii looga baahnaa."" Hase yeeshee Pat McFadden oo xisbiga mucaaradka ee Labour u qaabilsan arrimaha dhaqaalaha ayaa sheegay in Sunak looga baahan yahay inuu ka jawaabo su'aalo muhiim ah. ""Maxay tahay sababta uu mudada dheer u haystay sharciga xitaa isagoo ah xildhibaan UK? Muxuu markii dambe u celiyay? Ayuu weydiiyay McFadden. Wasiirka maaliyadda ayaa shahaadada master-ka ee maamulka ganacsiga ka qaatay jaamacadda Stanford ee gobolka California sanadihii 2004 ilaa 2006. Halkaa ayay isku barteen xaaskiisa Murty oo uu dhalay bilyaneer Hindi ah. Rishi Sunak iyo Akshata Murty ayaa aqal galay sanadkii 2009, waxaana ay dhaleen laba gabdhood."	https://www.bbc.com/somali/war-61046356
politics	Khilaafka Iran iyo Israa'iil: Markab 'basaaska' u ah ciidamada kacaanka Iran oo lagu qarxiyay Badda Cas	"Qarax ayaa burburiyay Markab ay leedahay Iraan oo marayay xeebaha Badda Cas ee dalka Yemen, Sidaa waxaa xaqiijisay Wasaaradda Arrimaha dibadda ee Iran. Markabka wuxuu ahaa mid ""looga hakiyay in ciidamada Kacaanka Iiraan ay u adeegsadaan howlo basaasnimo ah."" Qarax ayaa Talaadadii lala beesgaday markabka Saviz,  wax khasaare ah na kama dhalanin, waxaana weli socda baaritaanno ku aadan dhacdadaas, sida uu sheegay afhayeen u hadlay dowladda Iran. Wuxuu hadalkiisa sii raaciyay: ""Markabka rayidka ah wuxuu saldhiggiisu ahaa halkaas si uu uga hortaggo howlaha burcad badeedda"". Wargeyska New York Times ayaa ku warramay in Israa'iil ay Mareykanka u sheegtay in ay weerar ku qaaday markabka Saviz. Saraakiisha Israa'iil kama aysan hadlin dhacdadan, balse Israa'iil iyo Iran wuxuu midba midka kale ku eedeeyay in uu weeraray maraakiib ay leeyihiin. Afhayeenka wasaaradda arrimaha dibadda Iran, Saciid Khatibzadeh wuxuu sheegay in qaraxa lala beegsaday markabka Saviz, subixiiTalaadada, isla markaana khasaare aan sidaa u badneyn uu soo gaaray markabka. ""Baaritaanno dhanka farsamada ah ee ku saabsan dhacdada ayaa weli socdaan. Dalkeena wuxuu qaadi doonaa tallaabo kasta oo laga maarmaan ah oo ku saabsan arrintan, iyadoo loo marayo ha'yado caalami ah"". Khatibzadeh wuxuu ka dhawaajiyay in markabka aanu aheyn mid militari balse wuxuu xaqiijinayay in uu yahay mid amniga maraakiibta mara xeebaha Badda Cas ka shaqeeya iyo inay ka hortaggaan burcad badeedda. Wakaaladda wararka ee ka soo baxda Iran ee Tasnim oo soo xiganeysay ilo wareedyo aanan la magac dhabin ayaa ku qortay in qaraxa uu ahaa mid ka dhashay miino lagu rakibay qeyb ka mid ah markabka. Militariga Mareykanka waxay sheegeen in aysan wax lug ah ku laheyn arrintaas. Saraakiisha Iran, cidna kuma aysan eedeyn qaraxa balse wargeyska New York Times oo soo xiganayo ilo wareedyo Amerikaan ah oo uusan magacaabin, ayaa sheegay in Israa'iil ay Mareykanka ku wargelisay in ciidamadeeda ay weerar ku qaadeen markabka Iran. Waxay sheegeen in ""markabka Saviz la burburiyay isla markaana ay Israa'iil qaaday tallaabo ay uga aargoosaneyso weeraradii ay horraan Iran ku qaaday maraakiib ay leedahay Israa'iil."" Wasiirka gaashaandhigga Israa'iil, Benny Gantz, ayaa ka gaabsaday in uu ka hadlo dhacdada, balse wuxuu wargeyska Maariv u sheegay: ""Waxaan leenahay qalabka difaac ah oo howlgala 24-saac iyo guud ahaan sanadka, waxay diyaar u yihiin in laga howgeliyo deegaan kasta si ay u gaaraan masaafo kasta"". Talaadadii, Ra'iisul Wasaaraha Israa'iil, Benjamin Netanyahu, wuxuu xisbiga uu ka tirsan yahay u sheegay in ""lasii wadi doono in laga hortaggo daandaansiga ay Iran ka waddo gobolka"". Netanyahu ayaa Iran ku eedeeyay in ay burburisay Markab ay Israa'iil leedahay kaas oo marayay gacanka Cummaan, 26 bishii Febraayo, eedeymahaas oo ay iska foggeysay Iran. Warbaahinta Iran ayaa ku warrantay in Israa'iil looga shakiyay in ay ka dambeysay qarax lala beegsaday Markab ay Iran leedahay oo marayay badda Mediterranean-ka, 10-kii bishii March. 25-kii bishii March, Markab xamuul oo ay leedahay Israa'iil ayaa lala beegsaday madfac, xilli uu marayay gacanka Carbeed kaas oo ay saraakiisha Israa'iil uga shakiyeen in ay ka dambeysay Iran. Markabka Saviz ayaa ka howlgalay xeebaha Koonfureed ee badda cas, tan iyo dabayaaqadii sanadkii 2016-kii, Isbaheysgiga dagaalka ka wado Yemen ee Sucuudiga uu hoggaaminayo, ayaa 2018-kii ku eedeeyay in markabka Saviz ay leeyihiin militariga Iran, kaas oo basaasayo maraakiibta kale ee maraya xeebaha."	https://www.bbc.com/somali/war-56679153
politics	Mudaharadayaal lagu laayay dalka Hindiya	"Ugu yaraan 6 qof ayaa lagu dilay waqooyiga dalka Hindiya iyada oo ay weli halkoodi ka sii socdaan mudaharaadyada looga soo horjeedo sharciga muranka badan uu ka dhashay ee muwaadinimada ee ay soo saartay dowladda Hindiya. Taliyaha booliska Uttar Paradesh OP Singh wuxuu wakaladda wararka ee Reuters uu u sheegay iney 32 qof oo kale ay iska horimaadyadaasi ku dhaawacmeen. Inta ay rabshdaha salka ku haya sharciga faquuqaya muslimiinta ee ay dowladda Hindiya meel marisay socden waxaa ku dhintay 13 qof. Mudaharaadayaashana waxay halkooda ka sii wadaan dibadbaxyadooda iyada oo ay boolisku sheegeen in la mamnuucay dibadbaxya in waddooyinka laga sameeyo. Xirfadlayaasha caafimaadka iyo qaar ka mid ah booliska oo wakaaladda wararka ee AFP u warramay waxay sheegeen dadka rabshadahaasi ku dhintay 5 ka mid ah iney ku dhinteen gobolka Uttar Paradesh Jimcihi ayna u dhinteen rasaas ay ciidamada booliska ku soo rideen. Hase yeeshee, taliyaha booliska gobolkaasi Mr Singh ayaa diiday mudaharaadayaasha Jimcaha dhintay iney u geeriyoodeen rasaas ay ciidamadiisa ku soo rideen. Waxayna warbaahinta maxalliga ay sheegen iney rabshada cusub ay Jimcihi ka dhaceen 10 degmo oo ka tirsan Uttar Paradesh Jimcaha ayay ahayd maalinti ay mudaharaadyada ugu ballaadhan ka dhaceen magaalada Delhi, iyaada oo kumannaan shacab ah ay bannaanka masaajidka qadiimka ee Hindiya Jama Masjid ee ay isugu yimaaddeen. Dad goob joogayaal ah oo u warramay wakaalada wararka ee AFP waxay sheegeen iney arkeen mudaharaadayaal badan oo madaxa ka dhiigayo nabarra soo gaaray awgood. Wakaaladda wararka ee AFP waxay sheegtay iney mudaharaadayaasha gawaari dab qabadiisyeen booliskuna ay adeegsadeen biyaha xoogga badan oo rabshadaha lagu kala eryo. Dowladda Hindiya oo isku dayeysa iney rabshadahaasi xakameyso ayaan ku guuleysan iyada oo ay mudaharaadyada sharciga cusub looga soo horjeedo ay socdaan toddobaadki labaad. Waxayna dowladda Hindiya gobollada qaar ay ka jartay adeegga Interneetka. Dadka cusub ee la laayey ayaa imanaya maalin un kadib marki khamiisti 3 qof la dilay kumannaan qof oo mudaharaadayaasha ka mid ahna xabsiga loo taxaabay. Sharcigan cusub ee muranka dhaliyey ayaa ah sharciga dib loo habeeyey ee muwaaddinimada (CAA) sharciga oo la sheegay inuu meel kaga dhacayo dastuurka dalka. Sharciga oo horraanti bishan la meel mariyey, ayaa dadka aan muslimka ahayn xaq u siinaya iney xuquuqda muwaaddinimo helaan gaar ahaanna qoxootiga sharci darrada ah ee ka soo jeeda waddamada Pakistan, Bangladesh iyo Afghanistan. Dowladda dhexe ee dalka Hindiya waxay sheegtay sharciga inuu yahay mid dhawraya dadyowga diimaha kala duwan aamisnan ee laga tirada badan yahay, balse go'aanka dowladda waxaa ka dhashay cambaareyn iyo caro uga timid xisbiyada mucaaradka iyo hay'adaha caalamiga ee xuquuqda aadanaha. Waxaa sida oo kale sharciga looga soo horjeestay maadaamaa uu yahay sharci shacab ka badan 1.7 milyan oo ku nool gobolka Assam oo dal la'aan dhigayo uuna ku qasbayo xerooyinka qoxootiga iney ku sii sugnaadaan. Dadka mudaharaadaya gaar ahaanna muslimiinta sharcigan uu muwaaddinimada u diidayo ee ka soo jeedo seddexda dal ee kala aha Pakistan, Afganistan iyo BAngladesh waxay ka cabsi qabaan iney dal la'aan ku soo dhacan. Balse Ra'isal wasaaraha Hindiya Narendra Modi wuxuu sheegay ""sharcigan inuu wax saameyn ah uu u geysaneyn muwaaddiniinta Hindiya oo ay ka mid yihiin Hinduuga, Muslimiinta, Sikh, Jain, Kirishtanka iyo Budshist."" Wuxuu sda oo kale mucaaradka uu ku eedeeyey mudaharaadyada iney iyagu ka dambeeyaan ""ayna wadaan warar been ah oo aan raad lahayn"" si ay rabshadaha iyo mudaharaadyada halkooda uag sii socdan."	https://www.bbc.com/somali/war-50876220
sports	Maxay guul darrada kuugu horseedda inaad guul gaadho?	2018-kii Aniie Vernon waxay Beijing Olompic uga qayb gashay iyada oo dalka Britain ku mataleysa tartanka ciyaarta ee doonyaha yaryar ee qoriga lagu wado. Iyada oo ay xilligaasi da'deedu ahayd 25 jir waxay noqotay ciyaartooygi ugu da'da yaraa oo ka qayb galo tartanka ciyaartaasi, waxayna kooxdi ay Anna ka midka ahayd tartankaasi waxay uga qayb galeen iney ka soo hoyaan billad dahab ah. Tartanka oo ahaa mid aad u adkaa waxaa si dirqi ah kooxdi Anna ay ka mid ahayd ka guuleystay koox Shiinaha mataleysay. Guuldarrada ay ciyaartaasi kala kulantayna waxay ku abuurtay. Vernon aad ayey uga niyad jabtay guuldarrada la soo daristay culeys dhinaca maskaxda ah. Wareysi lala yeeshay oo ay kaga hadleysay buug ay qortay ayey ku sheegtay iney guul darrada ciyaaraha noocaasi oo aad u adag lagala kulmo cadaadis dhinaca maskaxda ah ciyaartooyga guuldarreystayna ay saameyn aan yareyn ay u geystaan. Ciyaartooyda qaar halka ay guul darrada niyad jab kala kulmeen qaarkoodna waxayba ka heleen dhiirranaan iyo adadkaan u horseeddo guul degdeg ah iney gaaraan. Annie waxay ciyaaraha iska joojisay 2008-dii marki ay tartankaasi caalamiga ah ay guul darro kala kulantay. Wakaaladda maamusho ciyaaraha dalka Britain ayaa baaritaan iyo cilmi baadhis dheer ku sameeysay waxyaabaha ciyaartooyda ka qayb galo tartannada caalamiga guul darrada u horseedo waxayna wareysiyo kala duwan la yeesheen 85 ciyaartooy oo caan ah. Waxaana daraasadda lagu ogaaday guusha iyo guul darradaba iney ciyaartoyda saameyn kala duwan u geysato. Adam Leive, oo ah dhaqaalayahan ka tirsan jaamacadda Verginia ayaa uruuriyey xogta ciyaartooyda billadaha ka soo hoya tartannada, inta u dhaxeysay 1846-dii ilaa iyo 1946 wuxuuna daraasadda uu ugu kuur galay noolasha ciyaartooyda sida ay noqoto markay guulo soo hoyaan kaddib. Wuxuuna Leive daraasaddiisa ku ogaaday ciyaartooyda guul darreystay iney jecel yihiin iney noolal wanaagsan oo dheer ay ku noolaadaan marka loo fiiriyo ciyaartooyda billadaha helay. Ciyaartooyga hela billadaha naxaaska ayaana ah kuwa tartannada xiga aad ugu dhiirrada oo inta badan ka shaqeeyo sidi ay u soo hoyi lahaayeen marka iyagana la barbar dhigo kuwa billadaha dahabka helay ay ka dhiirranaan ogyihiin. Shoogga guul darrada laga qaado sida ay noolasha ciyaartooyda u saameyso Seddex ka mid ah ciyaartooyga tusaalaha loo soo qaadanaya guul darrada ayaa waxaa ka mid ah, Paul McCartney hooyadii waxay u dhimatay cudurka kaansarka isaga oo 14 jir ah, John Lennon hooyadii waxay ku dhimatay shil gaari isaga oo 17 jir ah, Rechard Starkey inkasta oo yaraantiisi uu dhibaato la kulmin haddama arrima badan ayuu la soo kulmay inta uu da'da dhalinyarada uu ku jiray. Marka uu lix jir ahaa, xanuun aad u daran ayuu la kulmay sanad badan ayuuna xanuunkaasi isbitaal u jiifay, Rechard hadda waxaa uu jiraa 78. Haddaba qoraaga wargeyska daraasadda soo saaray waxay qoraalkooda ku soo afmeereen ciyaartooyda guul darrada ay tartannada ciyaaraha caalamiga ay kala kulmaan cadaadis iyo dhibaatooyin dhinaca maskaxda ah balse ciyaartooyda guul darrada la kulantay ay noolashooda kale horumarro la yaab leh ay ka gaareen.	https://www.bbc.com/somali/war-48993901
sports	Tababaraha koox ka dheesha horyaalka Premier League oo laga helay Fayraska Corona	"Kooxda Arsenal ayaa laga joojiyay tababaradii ay qaadan jireen iyadoo ciyaartooydii u macalinku tabobarka siiyay ee u dambeyayna ay si iskood ah isku karantiileen. Maalinta Jimcaha ayaa loo qabanaya shir deg deg ah si looga arinsado isku aadka kulamada ee Horyaalka Premier League. ""Tani waa niyad jab balse waxaan is baaray kadib markii aan dareemay xanuun,"" ayuu yiri Spaniard Arteta. ""Waxaan si dhaqsi ah ku bilaaban doona shaqadeyda marki u caafimaadkeyga fiicnaado la'iina ogolaado inaan shaqadeyda ku laabto,"" ayuu yiri Arteta. Dad badan oo Australia ku soo dhaweeyay ciyaartoy qaxooti ah Mo Salah oo difaacay ciyaartoy lagu eedeeyay inuu xadgudub gaystay Waxa la filayaa in tiro badan oo iskugu jira ciyaarhanada kooxda iyo shaqaalaha kaleba ay si iskood ah isku Karantiilaan. ""Caafimaadka dadkeena iyo guud ahaan bulshada ayaa muhiim inoo ah, taasi ayaana diirada saareynaa,"" waxaa sidaasi yiri Vinai Venkatesham oo ah maamulaha kooxda Arsenal. ""Waxaan kula jirna wado hadal dadka ay arintan quseyso, si aan ugu xalino sida ugu haboon, hadi shaqaalaha caafimaadka ay inoo ogoladaanna waxaan ku laabaneynaa tabobaradeenii,"" Arsenal ayaa lagu waday in ay la ciyaarto maalinta Sabtida ah kooxda Brighton, ciyaar ka tirsan horyaalka Premier League. Ciyaartoyga dhanka difaaca uga ciyaaro Manchester City Benjamin Mendy ayaa isna is karantiilay kadib markii qof ka mid ah qoyskiisa lagu arkay caalaamadaha Fayraska Corona. Seddax ka mid ah ciyaartooyda Leicester City ugu caansan ayaa iyagana lagu arkay calaamadaha feyraska Corona."	https://www.bbc.com/somali/cayaaraha-51865804
sports	Mo Farah oo jabiyey rikoodhka dunida ee masaafad saacad lagu ordi karo	"Mo Farah oo ku soo noqday ciyaaraha orodada afar goorna noqday horyaalka Olombigga, ayaa jabiyey rikoodhka dunida ee masaafada qof ordi karo muddo saacad ah, waxaanu ku jabiyey tartanka la yidhaa Diamond League oo lagu qabtay magaalada Brussels Jimcihii. Farah ayaa jaray masaafo dhan 21,330 mitir waxaanu sidaa ku jabiyey rikoodhkii uu dhigay sannadkii 2007 Haile Gebrselassie oo ahaa 21,285 mitir. ""Wax fudud looma haysan in la jabiyo rikoodhka dunida laakiin waxaan kuu sheegi karaa waa in ay runtii adkayd. Rikoodhkani wuxuu jiray muddo dheer"" ayuu yidhi Farah. ""Markaa arintaasina wax badan bay muujinaysaa. Aad baan ugu faraxsanaa inaan tartannada ku soo noqdo. Waxa ugu weyn ee i dhiirri gelinayey wuxuu ahaa ku soo noqoshada tartanka"". Rashford oo sameeyey guddi caawinaya carruurta gaajeysan Messi ma ku biirayaa Liverpool? Tartankan saacadda ah waxay ku tartamaan orodyahannadu masaafada ugu dheer ee qof ku ordi karo mudo lixdan daqiiqadood ah. Mar sii horaysay isla Jimcihii ayaa Sifan Hassan oo reer Netherlands ahi waxay iyaduna dhigtay rikoodh cusub oo tartanka haweenka ah. Masaafada ay oroday oo ah 18,930 mitir waxay dhaaftay rikoodhkii ay dhigtay Dire Tune sannadkii 2008 oo ahayd 18,517 mitir. Farah wuxuu tartankii Olomigii Rio u wareegay dhanka orodada dhaadheer ee magaalooyinka dhexdooda ah, laakiin wuxuu dib ugu soo noqday orodada garoomada dhexdooda ah si uu ugu diyaar garoobo inuu ku tartamo 10,000 mitir sannadkan dambe ciyaarihii ka dhici lahaa Tokyo ee dib loo dhigay. Waa tartankii ugu horeeyey ee uu galo tan iyo bishii October ee Marathon kii Chigago. Waxaanu Farah daba ordayey Bashir Abdi oo Belgium ah sodonkii daqiiqo ee u dambeeyey. Ronaldinho oo xabsi-gurigii laga sii daayay Labadooba waxaa laga shakisanaa in aanay jabin doonin rikoodhkii uu dhigay Gebrselassie markay ordayeen garoonkaas oo aanay joogin taageerayaal dhiirri geliyaa. Laakiin rubuc saacihii ugu dambeeyey ayay dardar hor leh bilaabeen. Abdi ayaa markii hore hogaanka u hayey laakiin kama dambaystii ayaa Farah oo lix goor ku guulaystay horyaalka dunidu mijaha kala bixiyey oo uu si sahlan u guulaystay. Wuxuu ku dhameeyey 53 wareeg midkiiba celcelis ahaan 67 ilbidhiqsi waxaanu sidaa ku noqday orodyahankii 12 ee rikoodhkaa qaata. ""Mar ayaa iyada oo 10 wareeg hadhsanyihiin ayey xaaladdu igu adkaatay laakiin waxaan ku farxay in Bashiir hogaanka qabtay markiiba"" ayuu yidhi Farah. "" Laakiin farxad baan dareemay markii daqiiqad keli ahi hadhsanayd waxaanan kalsooni ku qabay xawaarahayga oo waxaan ogaa in aan fursad fiican oo aan ku guulaysto haysto. Wareega ugu dambeeyaa had iyo goor waa xarfaddayda ugu fiican"" ayuu intaa ku daray. Farah waxa uu ku noqon doonaa orodada dhaadheer ee wadooyinka marka uu ka qayb galo tartanka nus Marathon ka Antrim Coast ee dhici doona 12 Sebtember. Ka dib na wuxuu horseed ugu noqon doonaa ugu noqon doonaa ninka haysta rikoodhka dunida ee reer Kenya, Eliud Kipchoge iyo Kenenisa Bekele oo reer Itoobiya ah Marathon-ka London ee dib loo dhigay 4 Oktoobar."	https://www.bbc.com/somali/54039663
sports	Mike Tyson oo ciyaaraha feedhka dib ugu soo noqonaya	"Feedhyahankii mar ahaan jiray horyaalka miisaanka culusu ee feedhka dunida, Mike Tyson, ayaa dib ugu soo noqonaya tartarka feedhka oo waxa ay gorrodda is dari doonaan Roy Jones Jr oo afar goor isna hore u noqday horyaalka miisaanka culus ee feedhka dunida. Tartankan ayaa la muddeeyey inuu ka dhaco magaalada Los Angeles 12 Sebtember ee soo socota. Tyson oo haatan 54 jir ah ayaa markii ugu dambaysay ee uu tartan feedhka ah galaa waxay ahayd 2005 waagaas oo uu isaga ka adkaaday feedhyahanka reer Ireland ee Kevin McBride, waxaanay guul darradaasi ahayd tii lixaad ee uu la kulmo Tyson 58 tartan oo uu galay. Soddon sano ka dib kooxda liverpool waa horyaalka koobka ingriiska Rooney-ga Mongolian, tuugga, iyo guushiisa soo jiidatay dad badan Ninkan uu la tartamayo oo Maraykan ah da'diisuna tahay 51 jir, ayaan qudhiisu tartamin tan iyo waagii uu ka guulaystay Scott Sigmon bishii Feeberweri 2018. Xidhiidhka ciyaaraha Atleetikada ee gobolka California ayaa ogolaaday in tartankaasi dhaco, waxaanu noqon doonaa sideed wareeg oo toos Telefishannada lacagta lagu daawado looga sii dayn doono. Tyson wuxuu ahaa qofkii ugu da'da yaraa ee ku guulaysta horyaalka miisaanka culus ee dunida, oo isaga oo 20 jir ah ayuu Trever Berbick 1986 ka guulaystay. Waxa hadal haynta inuu ku soo noqonayo miidaanka feedhka sii buunbuuniyey muuqaal uu  ku baahiyey baraha bulshada isaga oo tabobar ku jira. Sannadkii 2006 ayaa Tyson wuxuu tartan afar wareeg ah la galay Corey Sanders. Waagaa wuxuu aad ugu baahnaa lacag maadaama oo uu sannadkii 2003 cadeedey inuu musallafay laakiin sidoo kale waxa uu ka hadlay in uu la soo dersay cudurka ku dhaca dhimirka waxaanu codsaday in la siiyo taakulo. Dhawaan ayaa waxa soo baxay hadal hayn ah in Tyson la tartami doono ninkii hore loolanku uga dhexeeyey ee Evander Holyfield oo ciyaaraha ka fadhiistay 20014. Holyfield oo haatan 57 jir ah ayaa laba goor oo hore oo ay iska horyimaadeen sagaashameeyadii ay guushu raacday waxaana ka mid ahaa 1997 oo Tyson dhibcaha lagaga qaaday qaniinyadii uu dhegta kaga dhejiyey ninkaa ay feedhtamayeen. Jones Jr ayaa intii uu ciyaaraha ku soo jiray wuxuu isaguna hore ugu guulaystay horyaalka miisaanka dhexe ee dunida, miisaanka culus ee heerka dhexe iyo miisaanka culus. Steve Bunce oo BBC-da uga faallooda ciyaaraha feedhka, ayaa erayadan ka yidhi tartankaa la filayo: Dadku xiise gaara ayay u qabaan ciyaartan oo way sugayaan. Laba sano uun ka hor ayaa Roy Jones Jr ku guulaystay horyaalka dunida oo waxaad moodaa inuu is mahadiyey. Mike Tyson na waxa uu ku tartamyaa waayo aragnimo iyo xusuusta afar ama shantii sano ee u dambeeyey intii aanu ciyaaraha ka fadhiisan. Dhacdadani waa ushii ceelka lagu dayeyey oo bal waxa la eegi doonaa in ay soo badhigaan ciyaar ay dadka agaasimaya tartankani ku sheegayaan ""Tartanka Ruug-caddaaga"". Waxaana la sugayaa bal in ay arintani noqon doonto wax dadku la dhacaan iyo in kale. Waan qirayaa in ay noqon doonto wax dadka madadaalisa, laakiin waa wax aan hore u dhicin."	https://www.bbc.com/somali/war-53522319
sports	Tartanka horyaalka Ingiriiska ee Premier League oo dib u bilaabmi doona	"Kooxaha Premier League-ga ayaa shir ay shalay ku yeesheen internet-ka oo maqal iyo muuqaal ahaa waxay kaga  wadahadleen qaabka loo soo gabagabeyn lahaa xili ciyaareedka 2019/2020 ee haatan socday. Waxyaabaha laga wada hadley ayaa waxaa ka mid ah in kulamada dhiman lagu qabto garoomo dhexdhexaad ah intii taageerayaashu tagi lahaayeen hadba garoon. Qorshaha waxaa ka mid ah in ilaa 10 garoon lagu qabto horyaalka marka dib loo bilaabo ayaa lagu yidhi warar ka soo baxay kulankaasi. Premier League-ga ayaa sidoo kale u baahan doona illaa iyo 40 kun oo qalabka baaritaanada si ciyaartoyda iyo shaqaalaha kooxaha loogu sameeo baaritaan haddii ay noqoto si loo dhamaystiro 92 ciyaarood  ee dhiman, kuwaasi oo lagu ciyaari doono garoomo albaabadu u xiran yihiin oo aan loo ogoleyn taageerayaasha. Dhammaan ciyaaraha Kubadda Cagta ee Ingiriiska iyo Yurub oo la hakiyay Ciyaartoyda way ka ""baqayaan"" in ay soo noqdaan - Aguero Xarigga Ronaldinho oo weji cusub yeeshay Kooxaha ayaa muujiyey inay ka go'antahay dhameystirka horyaalka marka baa la yiri ay noqoto ""badbaado iyo inay quman tahay in sidaasi la sameeyo"". Kulankan ayaa  daba joogay kulan gaar ah oo uu marti galiyey wasiirka  dhaqanka UK  kaasi oo ay qayb ka ahaayeen khubaro caafimaad oo ka socday ururo kala duwan oo cayaaraha, dawlada iyo hay'adda caafimaadka dadweynaha u qaabilsan Ingiriiska, iyadoo lagu qaadaa dhigay hirgalinta qorshe dib loogu bilaabayo munaasabadaha cayaaraha. Wakiilo ka socday xidhiidhada kubadda cagta, Rugby-ga, Cricket-ka, orodadda iyo hay'adda maalgalisa ciyaaraha UK ayaa sidoo kale iyaguna qayb kahaa kulankaas. Wasiirka dhaqanka ayaa kulankaasi ku soo bandhigay kulanka sida tartamada ciyaareed ee waa weyn dib loo bilaabi doono iyadoo lagu ciyaarayo garoomada oo albaabadu u xiran yihiin, laakiin marka ay noqon doonto waxay ku xiran tahay talooyinka qubarada caafimaadka. Qaybata cayaaraha ee BBC-da ayaa fahamsan in qaybaha ciyaaruhu aqbaleen in dib loo bilaabo tartamada ay noqon doonto qorshe dheer oo sharaxaad huwan, iyadoo wadaxaajoodkii Jimcihii badi lagu lafa guray dib u bilaabida tababarrada. Tartanka gawaarida ee F1 wakiilo ka socday ayaa sidoo kale ka wada xaajooday mustaqbalka tartanka baabuurta ee British Grand Prix. Masuuliyiinta Premier League-ga ayaa warsaxaafadeed ku sheegay in tababarada lagu soo laaban karo oo kaliya iyadoo la raacayo hab raaca dawlada. ""Waxaa la isku afgartay in ururka ay leeyihiin ciyaartoyda ee PFA iyo kan tababarayaasha ee LMA, ay xudun u noqon doonaan qorshahan isla markaana lala sameyn doono wadatashi dheeraad ah"" ayaa lagu xusay warsaxaafadeedka ka soo baxay maamulka Premier League-ga. Horyaalka Ingiriiska ayaan la hakiyey 13-kii March, iyadoo kooxda Liverpool ay ku hogaaminaysay  xilligaas horyaalka 82 dhibcood, waxaana u dhiman 2 guul oo kaliya inay ku guulaysto  Premier League-ga markii ugu horreysay muddo 30 sano. Xubno ka tirsan kooxsa FC Cologne ee Jarmalka oo laga helay fayraska korona Saddex xubnood oo ka mid ah kooxda Cologne ee ka ciyaarta horyaalka Bundesliga  Jarmalka ayaa laga helay fayraska corona, sidaasi waxaa lagu xaqiijiyey war ka soo baxay kooxda, waxaase kooxdu ay sheegtay in ay sii wadi doonto tababarka ciyaaryahanada, sida la qorsheeyey. Kulamada Bundesliga-ha ayaa sida qorshuhu yahay ah tartanka ciyaareed ee ugu weyn ee Yurub ee ugu hooreeya in dib loo bilaabo. Maamulayaasha horyaalka Jarmalka ayaa daboolka ka qaaday in dib loo dhigay dib u bilaabashada horyaalka ee horey loo iclaamiyey 9-ka May, balse dawlada ayaa dib ugu dhigtay 16-ka May ama 23-ka May. Warsaxaafadeed ka soo baxay kooxda Cologne ayaa lagu sheegay in dadka laga helay cudurka  ay ku jiri doonaan is karantiimayn 14 maalmood ah. Khamiistii Ra'isalwasaaraha Jarmalka Angela Merkel ayaa sheegtay in go'aanka dib u bilaabida horyaalka Bundisligaha la qaadan doono maalinta Arbacada ah ee 6-da bisha May. Horyaalka Jamralka ayaa hakad ku jira tan iyo bartamihii March taasi oo ay u tahay sabab faafitaanka cudurka Covid19. Kooxda Cologne ayaa ku jirta kaalinta 10-aad eek ala horreynta horyaalka."	https://www.bbc.com/somali/war-52515122
sports	Nin cunsuriyeeyey ciyaartooy u dheela Manchaster United oo xabsi loo taxaabay	"Ninkan aan magaciisa la shaacin ayaa xabsiga loo taxaabay kaddib marki uu shey uu ku dhuftay ciyaartooyga Fred ee khadka dhexe uga ciyaaro Manchester United xilli uu Sabtidi ka qayb galayey ciyaar kulul oo dhex mareysay Manchester United iyo Manchester City. Booliskana waxay sheegeen iney heleen xog ku saabsan inuu ninkan la xiray uu cunsuriyeeyey ciyaartooygaasi isaga oo calaamad cunsurinimo muujineyso tusiyey. Manchester City waxay sheegtay iney booliska si dhow ugala shaqeynayaan kiiskan ""wxaana ciyaartooygannada oo ku gudajira ciyaar muhiim ah lagu soo tuuray shey laguna dhuftay"". Ninkan ay booliska xireen ayaa loo haystaa inuu ku xadgudbay nidaamka kala dambeynta dalka u yaallay. Wuxuuna falka cunsuriyeynta Fred lagu sameeyey ciyaar ka socotay garoonka city ee Etixaad. Madaxa United Ole Gunnar Solskjaer wuxuu sheegay: ""Fred iyo Jesse (Lingard) iney koorna ku sugnaayeen. Fred wuxuu soo laagayey koorna, kaddib muuqaalka waxaa ila wadaagay ciyaartoyda kale."" Wuxuuna intaa ku daray dhaqanka uu la yimid mid ka mid ah taageerayaasha ciyaartaasi u soo daawasha tagay oo ay kaamerada qabatay ""ma aha mid la aqbali karo"". ""Kooxda City waxaa ka dhammaaday dulqaadki ku aaddanaa faquuqa iyo cunsuriyeynta noocey doontaba ha ahaatee lagula kaco ciyaartooydeeda, ciddi lagu helo falkaasi iney geysatayna noolashiisa inta ka dhimanna laga mamnuucaya kooxda"" Muuqaalka lagu cunsuriyeeyey ciyaartoyga iyo astaanka cunsurinimada ee loo muujiyey marki baraha bulshada laga dawado ayay arrintu cirka isku sii shareertay. Hay'adaha sharciga ee ay quseeysana waxay sheegeen iney arrintan baaritaan qoto dheer ku sameeynayaan ciddi lagu helo iney dambigaasi geysatayna sharciga la marinayo maadaamaa ay arrimahan yihiin kuwa marar badan soo noqnqoday. Xiriirka kubadda cagta ee FA wuxuu sheegay inuu dhacdadad uu baarayo ""Marna aan loo dulqaadan doonin takoor noocuu doonaba ha ahaadee"". Raheem Sterling ayaa wuxuu isna ka mid yahay ciyaartoyda la kulantay cunsuriyeynta xilli ay socdeen ciyaaraha Euro 2020. Fred oo dhacdadi Sabtida ka hadlay wuxuu sheegay ""Inaan weli nahay bulsho weli dib dhacsan""."	https://www.bbc.com/somali/war-50708205
sports	George Floyd: Derek Chauvin ayaa waxaa soo foodsaaray arin la xiriirta qoyskiisa	"Derek Chauvin, oo ah askarigii qoorta uga istaagay George Floyd isla markaana loo haysto dilkiisa, ayaa xaaskiisa waxa ay ka dalbatay furriin, sida ay warbaahinta ABC News kasoo xigatay qareenka haweeneydaasi. War qoraal ah oo laga soo saaray xafiiska qareenkeeda ee Sekula Law Office ayaa lagu sheegay in Kellie Chauvin ay aad uga naxday geerida George Floyd, ayna murugada la qeybsaneyso qoyskiisa. ""Waxa ay Derek Chauvin ka dalbatay furriin, maadamaa aysan wax carruur ah isu dhalin, waxa ay Kellie codsaneysaa in gebi ahaanba qoyskeeda la siiyo ammaan xilligan adag,"" ayaa lagu sheegay qoraalka ay soo xigatay warbaahinta ABC News. Chauvin ayaa la xiray gelinkii dambe ee Jimcaha isagoo lagu eedeeyay dilka Floyd. Waxaa la filayaa in maxkamad la soo taago Isniinta, isla markaana dad kale loo qabto dilka ninkaasi, sida uu sheegay xeer ilaaliyaha deegaanka Hennepin, Michael Freeman. Xafiiska xeer ilaalinta ayaa sheegay inuu hayo caddeyn muujinaysa in Chauvin uu ninka dhintay jilibka qoorta uga hayay muddo 8 daqiiqo iyo 46 ilbiriqsi ah, taasoo 2 daqiiqo iyo 53 ilbiriqsi oo kamid ah uusan nuux-nuuxsaneyn Floyd. Minneapolis: Caro ka dhalatay wariye la xiray isaga oo tebin toos ah ku jira Aqalka Cad oo la xiray iyadoo rabshadaha ay  ku fideen magaalooyin hor leh Hanti Soomaali leeyihiin oo lagu boobay mudaharaadkii ka dhashay dilka ninka Mareykanka madow ah Dibedbaxyo rabshado wata oo ka dhashay dilka George Floyd ayaa ku baahay magaalooyinka waaweyn ee Maraykanka. New York iyo Los Angeles ayaa kamid ah ilaa labaatan magaalo oo ay hareeyeen dibedbaxyada. Magaalada Detroit, wiil 19 jir ah ayaa ku dhintay rasaas uu gaari wadada marayay ku furay dad mudahaaradayay. Minneapolis dad dibedbaxayay oo jebiyay bandow magaaladaasi la saaray ayaa dab qabadsiiyay dhismayaal halkaa ku yaal. Wasaaradda gaashaandhigga Maraykanka ayaa si aan horay looga baran ku amartay ciidamada dalkaasi inay heegan galiyaan cutubyo ka tirsan booliska milateriga ah, si haddii loo baahdo ay gacanta ugu dhigaan xaaladda Minneapolis."	https://www.bbc.com/somali/war-52861697
sports	Qadar ma u suurtagaleysaa in ay iibsato Manchester United?	"Taageerayaasha kooxda Manchester United iyo dad kale ee xiiseeya kubadda cagta waxay ka dhuur sugayaan cidda iibasan doonto kooxda xilli lagu sii siqayo  wakhtiga kama dambeysta ah ee dadka daneynaya inay iibsadaan kooxdan ay ku gudbisan karaan dalabdkooda. Milkiilayaasha kooxda Man United, ee Glazer family waxay ku rajo weyn yihiin inay iska iibiyaan kooxda xilli ay isha ku hayaan inay qaadaan tallaabooyin kale oo dhanka istaraatiijiyadda ah. ilaa iyo hadda waxaa la ogyahay hal ah kaliya ah oo daneynayo in uu iibsado kooxda waana ganacsadaha ugu taajirsan Britain, Sir Jim Ratcliffe. Arrintan oo maalmo laisla dhexmarayay ayaa waxaa lagu wadaa in Qadar ay gudbiso dalab ku saabsan kooxda. Waxaa sidoo kale la filayaa in ugu yaraan labo dalab ay ka helaan Mareykanka waxaana jiray dalabyo xiiso leh oo ka yimid dhinaca Sacuudi Carabiya. Waxay ka macno tahay inay jiri karaan ilaa shan dhinac oo isku dayaya in ay ka wada xaajoodaan sidii ay ku iibsan lahaayeen kooxda, iyada oo kuwa kale ay raadinayaan sidii ay maalgashi yar ugu sameysan lahaayeen kooxda Old Trafford. Sida ay ku sheegeen ku dhawaaqistooda iibka suurtagalka ah ee November,  Glazer Family waxay wali ka fiirsanayaan ""dhammaan beddelka istaraatiijiga ah"" ee kooxda, , oo ay ku jiraan koox cusub oo maalgashi sameyn kara ama macaamiil kale oo ku lug leh shirkadda. Ninka sida weyn u taageera Man United ee Ratcliffe, oo ka mid ah ragga ugu qanisan Britain, ayaa la sheegay in uu daneynayo iibsashada kooxda, waxaana la fahamsan yahay inuu usii mari rabo adeegyada bangiyada waaweyn ee JP Morgan iyo Goldman Sachs si ay u caawiyaan. Dalabyada Qadar iyo Saudi Arabia ayaa ah kuwo adag sababtoo ah waxay kala leeyihiin kooxaha Paris St-Germain iyo Newcastle. Dalabka ugu dambeeya ee lagu iibinayo kooxda ayaa la qorsheeyay in uu ku ekaado bisha March, sida ay qorsheysay kooxda fadhigeedu yahay Mareykanka ee Raine Group- taasoo u xilsaaran raadinta ciddii iibsan laheyd kooxda. Madaxweynaha kooxda ka dhisan Faransiiska ee Paris St-Germain, Naasir Al Khalafi ayaa  ayaa lagu wadaa inuu fure u noqdo dalab kasta oo ka imaanaya Qadar, xitaa haddii uusan si toos ah ugu lug yeelan karin iibsashada kooxda. Kooxda maalgelinta Isboortiga ee Qatar (QSI), oo uu madax ka yahay Al-Khelafi, ayaa eegaysay suurtagalnimada in saami yar lagu la wareego koox Manchester United, taas oo laga oggolaan doono sida uu dhigayo sharciga Uefa ee ka hortagaya lahaanshaha kooxo badan. QSI waxay horey saami ugu lahayd kooxda ka dhisan Bortuqiiska ee Braga. Si kastaba ha ahaatee, marka la eego lahaanshaha QSI ee PSG, oo aysan wax dan ah ka lahayn inay iibiso, tallaabo kasta oo ka imaaneysa Qatar oo ay ku iibsanayso Man United gabi ahaanba waa inay soo martaa shaqsiyaad gaar ah ama ururro kale. Tani waxay suurtagal u noqon kartaa  Hay'adda Maalgashiga Qatar - waa madal maalgashi oo caalami ah oo ay ku jiraan dukaanka Harrods ee London iyo dhismaha ugu weyn UK ​​ee Shard. Xitaa taasi waxay u baahan kartaa hay'adda maamusha Yurub ee Uefa inay wax ka bedesho xeerarkeeda ku saabsan lahaanshaha kooxaha badan, iyadoo dad badan ay dareemayaan in dhammaan lacagaha Qatar ay ka imaadaan xarumo dhexe. Al-Khelafi, oo 49 jir ah waa shakhsi caan ah oo si weyn uga dhex muuqda siyaasadda ciyaaraha, Al-Khelafi waxa uu qabtay  xilka guddoomiyaha ururka naadiyada Yurub, waxaana uu xiriir dhow la sameeyay madaxweynaha Uefa Aleksander Ceferin. Waa ninka loo arko in uu kaalin weyn ka ciyaaro karo dalab kasta oo ay Qatar ku iibsaneyso kooxda Man United, Manchester United iyo PSG isku tartan kuma jiraan xilli ciyaareedkan, sidaa darteed wax ka bedel kasta oo lagu sameeyo shuruucda Uefa si loogu ogolaado dalabka Qadar ee ibsashada Man United uma baahna in la dhaqangeliyo arrintani ilaa dhamaadka July. Kadibna waa in ay ansixiyaan guddiga fulinta ee Uefa. Maalgelinta Qadar ee koox ka dhisan Premier League- iyo lahaanshaha labo koox oo waaweyn oo ka dhisan Yurub -arrintani waa sida weyn walaaca looga muujiyay."	https://www.bbc.com/somali/articles/c2x660d1llxo
sports	Liverpool oo ku tilmaantay wax aan la qaadan karin habkii ay u damaashaadeen taageerayaasheedu	"Kooxda Liverpool ayaa cambaaraysay hab-dhaqanka qaar ka mid ah taageerayaasheeda oo iskugu soo baxay badhtamaha magaalada markii kooxdu ku guulaysatay horyaalka Ingiriiska, waxaanay kooxdu falalka taageerayaashaa ku tilmaantay ""wax aan la qaadan karin"". Kumanaan taageerayaasha kooxda ah ayaa dab ka oogay badhtamaha magaalada rashna ridayey iyagoo u damaashaadaya guusha ay kooxdu ku hanatay koobka muddo soddon sano ah ka dib, waxaanay arintaasi keentay in kooxaha dabdemisku dabkii ay shideen bakhtiiyaan. Duqa magaalada Liverpool, Joe Anderson, ayaa sheegay in wixii dhacay ""sumcad darro ku yahay magaalada iyo kooxda kubadda cagta ee Liverpool labadaba"". Soddon sano ka dib kooxda liverpool waa horyaalka koobka ingriiska Jarmalka oo billaabay kubad aysan daawaneyn taageerayaal Mid ka mid ah ciyaartoyda kooxda Manchester United 'oo dambi galay' Kooxda Liverpool ayaa warbixin ay si wada jir ah u soo saareen iyada booliska magaalada iyo dawladda hoose ku tidhi ""magaaladeena waxa haysta duruufo caafimaad falalka noocaas ahina waa wax aan la qaadan karin"". Warbixintu waxay intaa ku dartay ""weli waxa jirta halis ah in uu fayraska korona soo laba kaclayn karo oo uu jiro waxaana dhamaanteen ina wada saaran in aynu u dhaqano si aynaan u dhaawicin guulihii lagu gaadhay xayiraadaha caafimaad. Marka duruufuhu saamaxaan ayaan qaban qaabin doonnaa fantasiye dadkoo dhami ka qayb geli doonaan"". Damb demiska magaalada ayaa sheegay in ay bakhtiiyeen dab laga shiday dabaqa koobaad ee dhismaha magaalada astaanta u ah ee Liver Building la yidhaa, hase yeeshaa aan cidina waxba ku noqon. Habeenkii Jimcihii ayey ahayd markii ay taageerayaasha kooxda Liverpool iskugu soo baxeen damaashaadka guusha ay kooxdu ku hanatay horyaalnimada Ingiriiska oo ay muddo dheer sugaysay. Duqa magaalada, Joe Anderson,  ayaa sheegay in uu fahmi karo dareenka xamaasadeed ee galay taageerayaasha habeenkii koobaad oo la odhan karo waxa uu ahaa isku soo bax jibbo keentay, laakiin waxa uu sheegay inuu cambaaraynayo in dad badani isku soo baxaan habeenkii labaad oo ay taasi tahay badheedh. Waxaanu intaa ku daray in taageerayaashu khamri fuudayeen iyaga oo damaashaadaya arintaasina tahay wax aan laga ogolayn magaalada."	https://www.bbc.com/somali/53209112
sports	Arsenal oo ay laba guul usoo hoyatay kaddib karbaashii Chelsea	Gooldhaliyaha reer Gabon Pierre-Emerick Aubameyang ayaa mar kale ka dhabeeyey mucjisada ciyaareed ee uu ku soo bandhigayo garoonka Wembley ka dib markii kooxdiisa Arsenal uu ka caawiyey inay ku guulaysto koobkii 14-aad ee tartanka FA Cup-ka ee ugu faca weyn aduunka, ka dib guul 2-1 ah oo ay ka garaacday naadiga Chelsea. Chelsea ayaa ciyaarta hoggaankeeda qabatay shan daqiiqo gudahood iyadoo kubad qurux badan oo ay isku dhiidhiibeen kooxda dharka buluuga ugu dambeyntii uu lugta la helay weeraryahanka Ameerikaanka u dhashay Christian Pulisic, laakiin waxay la hayste iyo dhibane u noqdeen wacdaraha. Aubameyang,kaasi oo ahaa halyeeyga Arsenal ee ciyaartan iyo tii ka sii horreysay ee ay ku soo gaareen heerkan oo laba gool oo uu dhaliyey kaga soo guulaysteen Manchester City, kulankii afar dhamaadka. Goolka koowaad ee Aubameyang ayaa ahaa gool ku laad uu kooxdiisa u dhaliyey daqiiqadii 28-aad, iyadoo rigoorahaasi uu ku yimid qalad uu ku galay kabtanka Cheslea Cesar Azpilicueta, laakiin goolka labaad ayaa ahaa mid ay in badan xusuusan doonaan mucaashiqiinta kubada cagta. Chelsea qaybtii hore ee ciyaarta waxaa dhaawac uga baxay kabtankooda Azpilicueta iyagoo wixii intaasi ka dambeeyey la daalaa dhacayey weerarka Arsenal, waxaase xaaladu ku sii xumaatay markii uu isna dhaawac noqday Pulisic. Mashaqadii Chelsea haystay waxay ka sii dartey daqiiqadii 73-aad markaasi oo kaarka cas loo taagay Mateo Kovacic kaasi oo sida muuqatay kaarka jaalaha oo wax lagu tilmaamay in uu ahaa deg deg uu ugu taagay garsoore Anthony Taylor. Guusha Arsenal ay ku hanatay koobkan oo ay timid 21 mar ciyaarta finalka ayaa waxay uga dhigan tahay in tababaraha Arsenal Mikel Arteta oo taariikh u dhigay kooxdiisa isagoo noqday qofkii ugu horreeyey ee koobkan ku guulaysta isagoo ciyaaryahan ah iyo isagoo tababare ah. Gushaan ayaa Arsenal sidoo kale u sahashay iney xilli ciyaareedka dambe ka qeyb gasho tartarnka koobka Europe league. Guuldarada Chelsea waxay ka macno tahay in sadeex jeer toban ciyaaraha final-ka ee koobka FA laga badiyey, iyadoo sadexdaasiba ay ka badisay Arsenal. Arsenal guushaan waxay uga dhiga tahay in tan iyo 2002-dii todobo mar oo ay timid final-ka FA cup-ka ay ku guulaystay, mana jirto koox intaasi mar oo isku xigta final-ka timid. Arteta waxaa kale oo uu noqday tababarihii ugu horreeyey ee Arsenal ee sanadkiisa ugu horreeya ku guulaysta koob tan iyo George Graham oo sidaasi sameeyey 1986-87. Goolka uu dhaliyey Christian Pulisic ee lagu furay goolasha ciyaartan ayaa ahaa kii ugu horreeyey ee ciyaaryahan Mareykanka u dhashay uu ku dhaliyo kulanka final-ka. Goolhayihii Chelsea u hayey goosha Willy Caballero oo 38 sano iyo 308 maalmood jira ah ayaa noqday goolhayihii ugu da'ada weynaa ee Chelsea goosha u qabtay ciyaarta kama dambeysta ah ee FA cup-ka.	https://www.bbc.com/somali/cayaaraha-53625618
sports	Ninka khashinka aruurin jiray ee sababta u ah wacdarihii ay shalay Sacuudiga ka dhigeen ciyaaraha Koobka Adduunka	Guushii ay Xulka Qaranka Sacuudiga ka gaareen kulankii ay shalay 2-1 ku garaaceen Xulka Argentina oo ay isku arkeen Ciyaaraha Koobka Adduunka ayaa dunida oo dhan ku noqotay mid lama filaan ah. Waa dhab in dad badan oo ciyaaraha u dhuun daloola ay afka gacanta wada saareen balse Sacuudiga dhankiisa waxay u ahayd arrin wanaagsan, maaddaama ay dhinaca dhulka u dhigeen mid ka mid ah kooxaha sida weyn loo saadaalinayo in ay ku guuleystaan Koobka Adduunka, uuna ciyaartoydooda ku jiro Lionel Messi oo lagu tilmaamo mid ka tirsan ciyaartoydii ugu fiicneyd ee abid soo maray kubbadda Cagta. Afar sano uun ka hor, ciyaartii ugu horreysay ee ay Xulka Sacuudiga ku billaabeen tartankii Koobka Adduunka ee 2018 lagu qabtay Ruushka waxaa Sacuudiga guul darro 5-0 ah dhabarta u saariyay Ruushka oo martigeliyay tartanka. Heerka koowaad ee Guruubyada ayaa lagu soo reebay ciyaartoydii mataleysay boqortooyada fadhigeedu yahay Riyaad. Iyadoo taariikhdaas la xasuusto layaab malaha in qof walba uu rajeynayay in ciyaartii shalay ay si weyn ugu guuleystaan xulka Argentina oo u uku jiro Messi. Natiijadii shalay waxay dad badan ku tilmaameen khaladaad ay sameeyeen ciyaartoyda Argentina, laakiin qaar badan oo kale waxa ay bidhaamiyeen in nasiibka ka sokoow uu jiro qof kale oo sabab u ahaa guushaas taariikhiga noqotay. Qofkaas waa tababaraha xulka Qaranka Sacuudiga, Hervé Renard oo u dhashay dalka Faransiiska. Renard oo 54 jir ah waxa uu hadda ka hor isku dayay in uu sameysto xirfad ciyaareed. Isagoo 15 jir ah ayuu noqday ciyaartoy balse riyadiisa durba way soo afjarantay. “Markii aan ka hor tagay ciyaartoy kale waxaan ogaaday in aanan ku fiicneyn kubbadda,” ayuu yiri isagoo qiraal ku sameynayay wareysi uu Wakaaladda Wararka ee Reuters siiyay afar sano ka hor. Hase ahaatee ma uusan rajo dhigin oo wuu sii waday ciyaaraha, inkastoo uusan weligiis u ciyaarin koox weyn. Isagoo ay da’diisu ku dhowdahay 30 sano ayuu weli kasii ciyaarayay kooxaha heerka saddexaad ee dalkiisa, umana suurtagelin in uu meel sare ka gaaro Kubbadda. Inta uusan gelin 30 sano ayuu ka fariistay ciyaaraha, waxa uuna go’aan ku gaaray in uu u go’o aruurinta qashinka iyo nadaafadda. “Mar walba waan xasuustaa sannadahaas aan maalin walba kici jiray 3-da aroornimo si aan ugu kallaho nadiifinta dhismeyaasha. Waxay taasi iga caawisaa in aan niyad fiican u lahaado wax walba oo aan sameynayo,” ayu uku yiri Wakaaladda Wararka ee British. Waxa uu sidoo kale qirtay in noloshiisii hore ee hooseysay ay hadda ka caawiso in uu u dul qaato cadaadiska siyaabaha kala duwan uga soo wajaha dhinaca ciyaaraha. Inkastoo ay u muuqatay in uu kubbadda cagta ka niyad jabay, haddana taasi may ahayn Meesha uu uga haray. Muddo ka dib Renard wuxuu billaabay inuu tababare u noqdo kooxaha yaryar. Tani waxay albaabada u furtay horumarkiisii weynaa ee ugu horreeyay: 1999-kii wuxuu la wareegay majaraha kooxda Faransiiska ee SC Draguignan oo aan xilligaas caan ahayn. Ka dib markii uu kooxdan ka caawiyay inay kor u soo kacdo darajo ahaan, Renard waxa uu fursad tababare ku xigeennimo ah ka helay macallinka kooxda Shiinaha ee Shanghai Cosco, Claude Le Roy oo ay isku dal kasoo jeedaan, halkaas oo uu hal xilli ciyaareed ku qaatay, ka hor inta uusan la wareegin kooxda Ingiriiska ee Cambridge United , oo waqtigaas ku jirtay heerka saddexaad horyaallada Ingiriiska. Waxa uu ka tagay Ingiriiska si uu tababare ugu noqdo kooxda ka dhisan dalka Vietnam ee Nam Dinh ka dibna wuxuu ku laabtay Faransiiska, halkaas oo intii u dhaxaysay 2005 iyo 2007 tababare u ahaa kooxda AS Cherbourg. Hase yeeshee, wuxuu markii dambe billaabay in uu sumcadiisa ku dhisto kooxaha Qaramada Afrika. Xulka qaranka Zambia ayuu sannadkii 2012-kii kula guuleystay Koobka Qaramada Afrika, Koobkaas oo uu sannadkii 2015-kii mar kale la qaaday xulka Ivory Coast. Sannadkii 2016-kii ayuu oggolaaday inuu tababare u noqdo Morocco, kaasoo sannad ka dib u suurtagashay inuu u soo baxo Koobka Adduunka ee 2018 oo ka dhacaya dalka Ruushka, waana markii ugu horreysay muddo labaatan sano ah oo xulka waddanka Morocco tartankaas tagay. Tan iyo 2019 waxa uu hoggaaminayay kooxda Sacuudiga, waxa uuna ilaa 20 boos sare ugu qaaday liiska kala sarreysiinta kooxaha adduunka ee Fifa.	https://www.bbc.com/somali/articles/cx7q8jewgwgo
sports	Muxuu ra'iisul wasaaraha Pakistan u oggoladay in dalkiisa uu yimaado jilaaga caanka ah ee Sunny Deol?	"Jilaaga caanka ee filimada dalka Hindiya, balse hadda siyaasiga noqday, Sunny Deol ayaa booqasho lama filaan ah ku tegay dalka Pakistan ee ay dariska yihiin Hindiya. Sunny Deol ayaa Pakistan u tegay, si uu uga qeybgalo xus diimeedka Kartarpur oo lagu qabtay meel ku taala xadka labada dal. Xus diimeedkan ayaa waxaa marwalba xusa dadka heysta madhabta Sikh ama dadka ay Soomaalidu u taqaano Singasingaha, kuwaas oo isugu yimaada xadka labada dal ee Pakistan iyo Hindiya. Dowladda Pakistan ayaa furtay afar kilomitir oo xadka ah, si dadka ay u yimaadaan dhismaha caanka ee la siyaarto ee Gurdawara. Kumanaan dadka aaminsan diinta Singasingaha ayaa siyaaro ahaan u yimaada halkaas, si ay u booqdaan dhismahaa caanka ah ee Gurdwara Darbar oo ay ku caabudaan sanamyo halkaas yaalay boqolaal sano. Ra'iisulwasaareyaahsa dalalka Hindiya iyo Pakistan ayaa labada dhinac ee xadka ka daah furay xuska, waxaana labada dal ay horay ugu heshiiyeen in afar kilomitir oo dhinac walba ah la furo, si ay dadka ugu qabtaan xus diimeedka. Sunny Deol ayaa markii uu halkaas tegay waxaa kusoo dhaweeyay saraakiil ka tirsan dowladda Pakistan, waxaana uu u gudbay dhinaca kale ee Pakistan, halkaas oo uu kula kumay ra'iisul wasaaraha Pakistan, Imran Khan. Inkastoo siyaarada lagu qabto xadka labada dal ayaa hadana dhismaha caanka ah ee la siyaarto ee Kartarpur waxaa uu ku yaala dhanka xadka Pakistan. Sunny deol ayaa markii uu soo dhameystay siyaaarada waxaa uu dib ugu laabtay dalka Hindiya, halkaas oo uu warbaahinta maxaliga kula hadlay, una sheegay in si wanaagsan loogu soo dhaweeyay Pakistan, jaceyl bandanna loo muujiyay. Waxaa kale oo uu sheegay in tallaabadan uu ku tegay Pakistan ay bilaw u tahay heshiis nabadeed oo dhexmara labada dal ee Pakistan iyo Hindiya. ""Waxay ahayd kullan wanaagsan, waxaana la ii soo dhaweeyay si heer sare ah, waxaa la ii muujiyay jaceyl, tani waa bilawga heshiis nabadeed, waxaana filayaa in xaaladdu ay sidan sii ahaan doonta oo labada dhinac ay ku wada noolaan doonaan jaceyl"", ayuu yiri Sunny Deol oo la hadlay warbaahinta maxaliga ee dalka Hindiya. Wuxuu inta raaciyay in aysan jirin sabab ay labada dal u dagaalaman, iyadoo la heshiin karo, wanaagana laga shaqeyn karo. Sunny deol oo caan ku ah jilista filimada dalka Hindiya, kana soo muuqday inkabadan boqol filin ayaa horaantii sanadkan ku biiray siyaasadda, waxaana uu qeyb ka noqday xisbiga talada haya ee dalka Hindiya ee BJP. Bishii May ee sanadkan ayaa Sunny Deol waxaa uu ku guuleystay kursiga deegaan barlamaneedka Gurdaspur, oo uu haatan ku matalo barlamanaka dalka Hindiya. Atoorahan siyaasiga isku baddalay ayaa ka soo jeeda isla Magaalada laga soo doortay ee Gurdaspur oo ka tirsan gobolka Punjab. Booqashada uu Sunny Deol ku tegay dalka Pakistan ayaa lama filaan ku noqotay dad badan, maadaam xiriirka labada uu xumaaday, oo uu gaaray halkii ugu xumeyd, waxana mar dalalka Pakistan iyo Hindiya ay ku dhawaadeen in ay ku dagaalamaan gobolka Kashmir. Colaada u dhaxeysa labada dal ee hubka Niyukleyrka heysta, salkana ku heysa lahaanshaha gobolka Kashmir ayaa in mudoo ah soo jiitameesay, waxaana jilayaal badan oo u dhashay Hindiya, Sunny Deol na uu ka mid yahay ay ka sameyeen aflaan badan."	https://www.bbc.com/somali/war-50400748
sports	Maxay tahay sababta loo joojiyay tartankii kubadda ee gabdhaha Somaliland?	"Jamhuuriyadda iskeed madaxbannaanida ugu dhawaaqday ee Somaliland ayaa hakisay tartan ciyaaraha kubadda cagta ah oo maanta lagu waday in magaalada Hargeysa looga furo kooxaha gabdhaha ah ee gobollada Somaliland. Wasaaradda Ciyaaraha, oo soo saartay amarka, ayaa sheegtay in hannaanka ciyaarahaas lagu waday uu yahay ""mid hareer marsan shareecada Islaamka iyo dhaqankaba"". Agaasimaha ciyaaraha ee Somaliland, Cabdirashiid Ceydiid Yaasiin, ayaa BBC-da u  sharraxaysababaha ay tartankaas u baajiyeen. ""Horta Wasaarad ahaan waxaan dhiirrigalinnaa in wiilasha iyo gabdhuhu ay helaan fursado isku mid ah oo dhinaca ciyaaraha ah, laakiin aan baal marsaneyn shareecada Islaamka. Waa in habluhu ay meel asturan ku ciyaaraan, waa in aysan raggu daawanin, waana in aan muuqaalladooda la baahinin oo aan lagu arkin telefishinnada iyo baraha bulshada,"" ayuu yidhi. Tallaabada ay qaadeen ayuu ku tilmaamay mid ku timid xad gudubyo lagu sameeyay sharcigii loo dajiyay tartanka kubadda cagta ee gabdhaha Somaliland. ""Runtii waxaa isbaddalay arrintii. Waxaa tartanka loo sameeyay xayeysiis, waxaa lagu wareystay hablihii, waxaa dhex joogay wiilal ciyaaryahanno ah oo dhahaya gabdhaheenna waxaan u taageereynaa sidii ay noo taageeri jireen, arrintaasna waa mid sharciga baar marsan. ""Waxaa kale oo baraha bulshada lasoo dhigay sawirro iyo muuqaallo muujinaya gabdhihii oo xiran saraawiil gaagaaban, taas ayaana keentay in la joojiyo tartanka, ilaa inta waxyaabaha qalloocan la toosinayo,"" ayuu yidhi Agaasimaha ciyaaraha ee Somaliland, Cabdirashiid Ceydiid Yaasiin. Wuxuu agaasimaha intaas ku daray in amarka kasoo baxay wasaaradda ciyaaraha loo cuskaday xeerka. ""Dastuurka Somaliland wuxuu dhigayaa in wax kasta oo shareecada islaamka ka hor imaanaya in aaney bannaaneyn oo in la sameeyo aaney ahayn, arrintaasi way qalloocatay waana toosineynaa hadduu Alle idmo,"" ayuu sii raaciyay hadalkiisa. Xarunta tartanka loogu qabanayay gabdhaha gobollada ee ciyaara kubadda cagta ayaa furneyd tan iyo sanadkii 2017-kii. Wararka qaar ayaa sheegaya in gabdhaha tartanka isku diyaarinayay aysan wax xad gudub ah ku sameynin sharciga is asturidda, sawirrada ay maamulka qoonsadeenna ay yihiin kuwo ay faafiyeen dad kale oo aan iyaga ahayn. Lama oga waqtiga uu tartankaas dib u billaaban doono, laakiin agaasimaha ciyaaraha ayaa sheegay in amarka lagu joojiyay uu ku xiran yahay ilaa inta waxyaabaha khaladan ee uu sheegay laga saxayo."	https://www.bbc.com/somali/war-55356051
sports	Pierre Webo: Tababare ku xigeenka kooxda Istanbul Basaksehir ee Turkiga oo lagu cunsuriyeeyay Faransiiska	"Kaaliyaha tababaraha kooxda Istanbul Basaksehir, ee waddanka Turkiga, Pierre Webo, ayaa sheegay in 8-dii bishan Diseembar ee 2020, ay noqon doonto maalin muhiim u ah taariikhda kubadda cagta marka ay timaado la dagaalanka midab-kala-sooca. Ciyaartoyda Basaksehir iyo Paris St-Germain ayaa isaga baxay garoonka intii ay socotay ciyaar ka tirsaneyd koobka Champions League-ga, oo Talaadadii ka dhacday magaalada Paris, ka dib markii garsooraha afraad ee ciyaarta lagu eedeeyay in Webo uu ugu yeeray midabka jirkiisa. Webo, oo 38 sano jir ah, ayaa sheegay in maalmihii la soo dhaafay ay ahaayeen ""kuwii ugu adkaa"" ee xirfaddiisa soo mara. Waxa uu intaasi ku daray in habeenkii dhacdadaas uu la xiriiray dhakhtar si uu uga caawiyo inuu hurdo. Ciyaaryahankii hore ee xulka Cameroon, Webo, waxa uu garsooraha afraad, Sebastian Coltescu, ku eedeeyay inuu yasay kaddib markii uu midabkiisa ugu yeeray, halkii uu magaciisa ugu yeeri lahaa. Waxa uu BBC Sport u sheegay: ""Aragtidayda, 8-dii bishan Diseembar, waxbaa ka horreeyay, waxbaana ka dambayn doona. Marka waa la xusuusan doonaa."" Ciyaarta, oo laga baxay iyadoo maraysa 14 daqiiqo waxay ahayd 0-0. Waxaase dib loo bilaabay Arbacadii markaas oo ay garsoorayaal ka noqdeen koox cusub. Ciyaartoyda labada kooxood iyo saraakiishuba, intii ciyaarta la isu diyaarinayay, waxa ay soo xirteen fanaanado lagu soo xardhay 'aan diidno midab-kala-sooca', iyadoo boodh looga soo horjeeday midab-kala-sooca lagu dhejiyay goobta. Ciyaaryahannada ayaa bartamaha garoonka jilbaha dhigtay ka hor inta aanan ciyaarta la billaabin. Webo oo markii ay arrintaas dhacday kaarka cas loo taagay, waxaa loo ogolaaday inuu ciyaarta ka qeybqaato, iyadoo la hakiyay karkii casaa ee loo taagay, xilli UEFA ay baarayso arrinta. Mar la waydiiyay in ciyaartoyda ay garoonka markale ka bixi doonaan, waxa uu sheegay: ""Middaas waynu muujinnay. Garsoorahana ma joojin karo, ee waa ciyaartoyda oo kaliya waxa middaas samayn kara. ""Sida aan sheegayba, waxaannu yeelan doonnaa maalinta ka horreysa 8-da Diseembar iyo maalinta ka dambaysaba."" Webo, oo sideed sano ku soo qaatay kooxaha Osasuna iyo Mallorca ee ka dheela horyaalka La Liga ee waddanka Spain, wuxuu sheegay inuu taageero badan ka helay ciyaartoyda kubadda cagta iyo dad aananba ciyaaraha dheelin, sidoo kale waxa uu farriimo cay ah ka helay Romania - oo ah halka asal ahaan uu ka soo jeedo garsoorihii arafaad ee ku dhahay ereyga 'cunsuriyadda ah'. ""Ma doonayo in dadka ay diiradda aniga i saaraan wixii dhacay awadeed, ceeb ayey noqonaysaa haddii wixii dhacay uun la igu xasuusto,"" Webo ayaa yiri. ""Waa ceeb in tani ay run tahay. ""Labadaas ama saddexdaas maalmood waxa ay ahayeen maalmihii ugu adkaa xirfaddayda."" UEFA ayaa sheegtay in ay caddaymo uruurinayso balse lama filayo in natiijo ay soo baxdo ka hor ciidda Masiixia. Saraakiisha u dhashay waddanka Romania ee mas'uulka ka ahaa ciyaarta Champions League-ga ee la joojiyay ayaa jilbaha dhigan doona ciyaaraha maxalliga ah ee ay garsoorayaan illaa kiiska dacwadda ee ciyaartaas laga dhagaysanayo."	https://www.bbc.com/somali/war-55291684
sports	Mo Farah ma ka hadhay tartanka Olombigga ee Tokyo 2021?	"Rajadii Mo Farah oo laba goor oo hore ku guulaystay horyaalka orodka Olombigga ee 10,000 mitir ee uu haatanna ugu safan lahaa UK tartanka Olombigga, ayaad mooda in ay hoos  u dhacday maadaama oo uu ku soo bixi waayey is reebreebka tartanka 10,000 mitir ee Yurub. Ninkan oo haatan 38 jir ah ayaa kaalinta sideedaad galay oo wuxuu ku xigay ninka ay isku wadanka yihiinee Marc Scot, tartankaas oo sidoo kalena loo arkayey is reebreebka Olombigga. Maamuulaha kooxda Manchester oo ka hadlay ciyaartooy taageero u muujiyay Falastiin Dhaktar ciyaartoyda dhiig siin jiray oo xukun lagu riday Mo Farah wuxuu tartankaas oo ka dhacay Birmingham ku dhameeyey 27 daqiiqo iyo 50.54 il-bidhiqsi taas oo 22 il-bidhiqsi ka badan intii la doonayey. Wuxu markii dambe sheegay inuu qabay dhaawac ka gaadhay kuraanta bidix. ""Waan ka niyad jabay natiijada"" ayuu yidhi. ""Tobankii maalmood ee u dambeeyey waxay ahaayeen kuwo fiican laakiin wax kastaaba ha dhacaane waxaa muhiim ahayd in aan ka soo qayb galo is reebreebkan"" ayuu intaa ku daray. Farah wuxuu haystaa ilaa 27 Juun si uu u soo gaadho wakhtiga u suurto gelin kara inuu ka qayb galo tartanka Tokoyo oo ah 27:28. Dhanka kale waxa uu xoogga saari karaa 26 Juune inuu ku guulaysto horyaalka Ingiriiska si ay ugu suurto gasho inuu u tartamo Olombigga 5,000 mitir kaas oo uu billada dahabka ah ku qaatay ciyaarihii Olombigga London 2012 yo Rio 2016  labadaba. Hase yeeshee guul darradaa uu kala kulmay is reebreebku waxay tilmaan u noqon kartaa inuu ka noqon karo qorshihiisii ahaa inuu ciyaaraha ka fadhiisto marka uu ka qayb galo tartanka Olombigga Tokyo ka dib. Farah wuxuu saddexdii sano iyo badhkii u dambeeyey ku fooganaa inuu mar kale dhigo wacdarihiisii uu hore u dhigay oo kale, laakiin isku daygiisii ahaa inuu u weecdo dhanka orodka dheer ee Maaratoonka wuu ku guul darraystay. Guushii ugu horraysay ee 10,000 mitir tan iyo waagii uu ku guulaystay 2017 tartankii ka dhacay London Stadium, waxa muuqatay inuu hore u soconayo. Tartanka ciyaaraha fudud ee Olombigga waxay ahayd in lagu qabo magaalada Tokyo ee dalka Japan sannadkii hore ee 2020 hase yeeshee safmarka korona ee dunida ka dillaacay awgii ayaa loo baajiyey. Khabib Nurmagomedov oo noqday xiddiga ciyaaraha caalamka ee sanadkan ee BBC-da Maxaa la isugu haystaa maydka xidiggii kubadda cagta? Waxay se sheegeen gudida qaban qaabada ciyaarahaasi in sannadkan bisha Juulaay oo uu bilaabmi doono 23 keeda, aadna loo xadidi doono tirada taageerayaasha ah ee u daawasho tagi karta. Hore ayaa Japan u shaacisay in ay joojinayso in dad daawadayaal ahi dalka dibadiisa ka yimaadaan, waxaana la waday in dadkii tigidhada sii goostay loo celiyo lacagtoodii. Tarkanku wuxuu bilaabmi doonaa 23 Juulaay 2021 waxaanu socon doonaa ilaa bisha Ogost horraanteeda oo la soo gabagabayn doonaa 8 Ogost."	https://www.bbc.com/somali/57377272
sports	Xulka Qaranka Soomaaliya: Maxaa la gudboon markey dalka dib ugu noqdaan?	"Xulka qaranka kubada cagta ee Soomaaliya ayaa shalay soo gaaray heer wanaagsan, ka dib ciyaartii ay la yesheen xulka Zimbabwe, inkastoo lugtii labaad ee ciyaarta laga badiyay. Ciyaartaas oo ahayd mid taariikhi ah, maadaama Soomaaliya ay u ahayd markii ugu horesay ee ay badiso ciyaar ka mid ah isrebreebka koobka adduunka ayaa haddana waxay taas muujisay sida dalka uu ugu baryay waa cusub oo dhanka ciyaaraha. Xulka Soomaaliya ayaa Jabuuti kaga badiyay dalka Zimbabwe. Arrinta xiisaha badan waxay ahayd in 10 ka mid ah 11-ka laacib ee ciyaarta lagu billaabay ay ka yimaadeen qurbaha. Ciyaartoyda oo qurba joog ah, waxaa laga kala keenay waddamo kala duwan, waxayna ka tirsanyihiin kooxo kubadda heer sare ka gaaray, sida uu sheegay Siciid Cabdi Haybe oo qeyb ka qaatay isu keenidda laacibiintan. Dhallinyaradan waa markii ugu horeysay ee ay isla ciyaaraan kubad, waxayna u muuqdeen kuwo u baahan in ay waqti badan isla qaataan, isna fahmaan sida ay kubadda isugu dhiibayaan. ""Waxa ugu weyn waxay ahayd in dhalinayarada la isu keenay iyo in markii ugu horeesay oo ay bannaanka ku wada ciyaareen. Kooxaha marka la isu keeno way adag tahay in ay isla qabsadaan, si ay isu bartaanna way adagtahay"", sidaas waxaa BBC-da u sheegay Maxamed Axmed Deysane oo fallanqeeya ciyaaraha, horeyna uga mid ahaa laacibiintii xulkii qaranka Soomaaliya ee ka hor burburkii dowladdii dhexe. Deysane ayaa intaas raaciyay in ciyaartoyda Soomaaliya ay muujiyeen dadaal weyn, xiriirka kubada cagta iyo dadka isu soo uruuriyay na ay shaqo wanaagsan qabteen, loona baahan yahay in meeshaas laga sii wado oo tababaro loo sameeyo, ayna tijaabooyiin kale la sameeyaan dalal kale. ""Dhallinyaradan xirfaddoodu waa heer sare; kooxo heerar kala duwan ka ciyaara ayayna ka tirsan yihiin, marka dhammaan dhallinyarad waxay diyaar u ahaayeen in ay calankooda iyo dalkooda matalaan"", Ayuu yiri Siciid Cabdi Haybe. Siciid wuxuu aaminsan yahay in Algeria, oo ku guuleysatay koobka Qaramada ee Qaaradda Afrika, ay ka faa'iiday dhallinyaradii dibadaha ka ciyaaraysay. ""Xulkii Algeria ee 23ka ka koobnaa hal mid oo kali ah ayaa ka dheelayay gudaha dalkooda."" Ayuu yiri. Adkeysiga ciyaartoyda Jimicsiga iyo tababarka loo sameeyo ciyaartoyda ayaa qeyb muhiim ah ka qaata jir-dhiska iyo qaab ciyaareedkooda, taas oo gacan ka geysata awoodda ciyaartoyga, waxaana inta badan kooxaha kubada cagta ay sameyaan tababar iyo jirdhis joogta ah, si ay awood ugu yeeshaan orordka iyo in aan si fudud lagu ridin. Sucaad Samaara oo ah gabar ka faalloota ciyaaraha ayaa BBC Somali u sheegtay: ""Xilligan waxaa loo baahan yahay ciyaaryahanno khibrad u leh kubada cagta  kuwaas oo ay  ka go'antahay guul, tababar fiican iyo daryeelna waa in ay helaan"". Sucaad ayaa intaa raacisay in kooxdan hadda dhisan loo baahan yahay in la dhiira-galiyo oo la xareeyo, tababar ficanna la siiyo, si ay u noqdaan ciyaartooy wanaagsan oo marwalba u dheela xulka Qaranka. Maal-gelinta xulka Qaranka ""Xulka Qaranka Soomaaliya wuxuu u baahanyahay maalgalin xooggan waliba doorka dowladda iyo gacsatada ka maqan, waxbadan ayaa hagagaya haddii ay helaan maalgalintaas"", ayay tiri Sucaad Samara. Daysane dhankiisa wuxuu qabaa fikrad taa la mid ah wuxuuna yiri: ""Kubada cagta adduunka waxay isu badashay lacag in la geliyo, anaguna waxaan u baahanahay in xiriirka kubadda cagta, dowladda, ganacsatada, dadweynaha ay lacag geliyaan ciyaartoyda Qaranka Soomaaliya, juhdi weynna la geliyo, si ay horey ugu sii socdaan."""	https://www.bbc.com/somali/cayaaraha-49665349
sports	Ciyaaryahan caan ah oo isagoo cunuggiisa badbaadinaya geeriyooday	"Shad Gaspard oo horay uga qeyb qaadan jiray tartammada ciyaaraha musaaracada ayaa meydkiisa laga helay Xeebta Venice ee ku taalla magaalada Los Angeles kaddib markii la waayay xilli uu la dabaalanayay wiilkiisa. Ciyaaryahankan 39 jirka ah ayuu hir qaaday isaga iyo wiilkiisa Aryeh oo 10 jir ah, 17-kii bishan May. Cunigga yar waa la badbaadiyay laakiin kooxda badbaadiyeyaasha ah ee xeebta ku sugnaa uma aysan suurta galin inay isagana gacanta kusoo dhigaan. ""Shad wuxuu ku haftay badweynta, wuuna geeriyooday, "" sidaas waxaa baraha bulshada ku shaaciyay Dwayne Johnson oo loo yaqaanno ""The Rock"". ""Laakiin inta uusan dhimanin wuxuu dalbada in marka hore loo badbaadiyo wiilkiisa. Kaasina waa jacaylka aabanimo"", ayuu sii raaciyay qoraalkiisa. The Rock wuxuu ka mid yahay ciyaartoyda ku caanbaxay tartamada musaaradaha, waana jilaa filimada sameeya. Wuxuu Shad ku tilmaamay ""nin aad u wanaagsanaa"", isagoo ""tacsi tiiraanyo leh"" u diray xaaskii uu ka tagay, wiilkiisa iyo dhammaan qoyska intiisa. ""Waa dhacdo xanuun badan,"" ayuu sii raaciyay. Xaaska Shad ayaa ka mahad naqday sida loo badbaadiyay wiilkeeda, xilligii uu socday howlgalka lagu raadinayay seygeeda. ""Shad waa dagaalyahan, geesi cajiib ah. Waxaan rajeyneynaa oo aan ku duceysaneynaa inuu isagoo nabad qaba noo soo laabto,"" ayey tiri markaas. Dabcan waxay ahayd inta aan meydka seygeeda la helin. Laakiin maalintii Arbacada ayey kooxaha gurmadka ka war dooneen meyd la sheegay inuu kusoo caariyay xeebta Venice ee magaalada Los Angeles. Saacado kaddib waxay xaqiijiyeen inuu yahay meydka Shad. ""Waxaan taageerayaasha caalamka kula biirayaa tacsida iyo xasuusta Shad Gaspard, oo ahaa ciyaartoy aan aad u jecel nahay iyo aabe naxariis badan,"" sidaasna waxaa Twitter-ka kusoo qoray ciyaartoyga sida weyn loogu qiimeeyo tartamada musaaracada (WWE) ee lagu magacaabo Triple H. Ciyaartoygan oo uu dhirirkiisu ahaa The 6ft 7in, waxaa markiisii hore loo aqoon jiray Da Beast wuxuuna kasoo muuqday koox musaaracada isku baheysata (Cryme Tyme), si gaar ahna wuxuu xulafo ula ahaan jiray JTG. ""Noloshiisa kuma soo gabagaboobin sidii aan rabnay,"" ayuu yiri Tyrus oo ay isku koox ahaayeen kusoo qoray baraha bulshada. ""Waxaan hadda u xusi karnaa inuu ahaa halyeey, aabe naxariis badan. Kaddib markii uu ka baxay tartammada musaaracada ee WWE toban sano ka hor, Shad Gaspard wuxuu ku biiray jilista filimada, kuwaasoo uu doorar kooban ka qaadan jiray. Waxaa filimadii uu kasoo muuqday ka mid ahaa Get Hard with Kevin Hart iyo Will Ferrell, kuwaasoo soo baxay 2015-kii. Rugcaddaaga WWE ee lagu magacaabo Dave Bautista ayaa ooyay markii uu ka tacsiyeynayay geerida Shad: ""Wuxuu jeclaa inuu qol soo dhex galo oo uu kiciyo buuq - wuxuu ahaa nin noocaas ah, wuxuu ahaa nin nolosha oo dhan ka weyn."""	https://www.bbc.com/somali/war-52797880
sports	Ciyaartoy caan ah oo xaaskiisa bil walba magaalo joog u siiya 100 kun oo doolar	Wargeyska Corriere dello Sport ee wax ka qora ciyaaraha qaaradda Yurub ee kasoo baxa magaalada Rome ee dalka Talyaniga ayaa kusoo warramay in ciyaaryahanka u dhashay dalka Burtiqiiska ee u dheela kooxda Juventus, Cristiano Ronaldo uu lacag dhan 100 kun oo doolar magaalo joog ahaan bil walba u siiyo gabadha ay wada joogan ee Georgina Rodriguez. Wargeyska ayaa sidoo kale kusoo warramay in Ronaldo oo 35 sano jir ah uu xaaskiisa Rodriguez oo iyaduna 26 jir ah lacagtaas u siiyo gunno ahaan, si ay ugu noolaato noolal heesare ah. Corriere dello Sport ayaa kusoo warramay in Cristiano Ronaldo uu sanadkiiba mushaar ahaan u qaato lacag dhan 28 milyan oo doolar. Georgina u dhalatay dalka Spain ayaa gabar laba sano jir ah u heyso Cristiano Ronaldo, taas oo lagu magacaabo Alana Martina. Hase yeeshee Rodriguez ayaa Ronaldo waxay la korisaa saddex caruur oo kale oo uu dhalay, waxaana uu wargeyska sheegay in inta badan gabadhaas ay ku sugan tahay gurigaas, halkaas oo ay ku koriso, kuna xanaaneyso caruurta. Ronaldo iyo xaaskiisa ayaa inta badan la arkaa iyagoo ku nool noolal heersare ah, oo waxaa ay u dalxiis tagaan meelaha ugu quruxda badan caalamka iyagoona qaata diyaard u khaas ah. Dhawaan ayay ahayd markii Rodriguez ay Cristiano Ronald siisay haddiyad baabuur oo qaali, kaas oo la iibiyo lacag dhan 120 kun oo doolar. Ronaldo ayaa xilligaas u dabaaldegayay sanad guuradii 35-aad ee kasoo wareegatay dhalashadiisa. Rodriguez oo taageerayaal aad u badan oo gaaraya 17 milyan ku leh barta Instagram ayaa sidoo kale waxaa ay dhaqaale ka sameysaa shirkadaha ay xayaysiinta u sameyso. Xaaska Ronaldo ayuu wargeyska sheegay inay kusoo barbaartay tuulo fog oo ku taala waqooyiga dalka Spain, halkaas oo ay kula nooleyd aabaheed Jorge oo isaguna ahaa ciyaartooy u dhashay dalka Argentina iyo hooyadeed oo Spanish ah. Rodriguez markii ay yareyd waxay aad u jecleyd inay barato ciyaaraha qoob ka ciyaarka, balse waalidkeeda xilligaas ma aanay awoodin inay u diraan iskoolada lagu barto ciyarahaasi, waxaana markii dambe ay iska noqotay gabar dharka xayaysiisa. Waagii hore waxaa ay ku nooleyd noolal ka duwan tan hadda ay ku nooshahay oo waxaa kabalyeeri ka ahayd maqaayad. Markii ay da'deedu soo gaartay 19 sano, waxaa ay usoo wareegtay magaalada Bristol ee dalka Ingiriiska, halkaas oo ay ka ahayd jaariyad saacadiiba ku shaqeysa toban doolar. Hase yeeshee markii dambe waxaa ay dib ugu laabatay dalka Spain, waxaana ay Cristiano Ronaldo isku barteen dukaanka caanka ah ee Gucci store, halkaas oo uu ka bilawday xiriirkooda.	https://www.bbc.com/somali/51655821
sports	Rashford oo sameeyey guddi caawinaya carruurta gaajeysan	"Ciyaaryahanka Marcus Rashford ayaa  sameeyay guddi-hawleed oo ay ku jiraan qaar ka mid ah shirkadaha cuntada ee ugu waaweyn Britain si ay isugu dayaan inay gacan ka geystaan yareynta saboolnimada iyo gaajada carruurta. 22 sano jirkaan weerarka uga ciyaara kooxda Manchester United ayaa si guul leh ugu ololeeyay in ballaadhiyo mashruuc cunto bilaash lagu siin doono ardeyda dugsiyada. Wuxuu kahadlay waaya aragnimadiisa gaarka ah ee ku aaddan cunto la'aanta iyo in si wadar ah wax la isula cuno ee markii uu yaraa, waxaana lagu amaanay inuu dowlada ku cadaadiyay in ay arrintan qayb ka ahaato. Wuxuu warqad u qoray mudanayaasha baarlamaanka, isagoo faahfaahinaya caawinta uu dareemayo in qoysaska qaar wali ay u baahan yihiin. Kooxda ka kooban hay'adaha samafalka iyo ganacsatada dukaammada - oo ay ku jiraan Aldi, Asda, Co-op, Deliveroo, FareShare, Food Foundation, Iceland, Kellogg's, Lidl, Sainsbury's, Tesco iyo Waitrose - waxay sameeyeen guddi-howleed isla markaana waxay taageereen soo-jeedintii ka timid Istiraatiijiyadda Cuntada Qaranka, dib-u-eegis madax-bannaan oo ku saabsan siyaasadda cuntada ee Boqortooyada Midowday (UK). Rashford wuxuu sheegay inuu ""kalsooni ku qabo"" in kooxdu ay gacan ka geysan karto sidii nolosha carruurtaas loogu beddeli lahaa ""si ka wanaagsan"" sida hadda xaal yahay. Isaga oo la hadlay waaxda BBC Breakfast, wuxuu sheegay in tallaabada lagu kordhiyay cuntada dugsiyada bilaashka ah ee xagaaga ay ahayd  ""xal muddo gaaban"" oo carruurta gaajo laga ilaalinayo, laakiin ""ma socon doonto mustaqbalka fog"". ""Waxay ahayd inaan ka fikirno sida ugu wanaagsan ee aan ku sameyn karno, sida qoysaskan ay cunto u heli karaan waqti dheer,"" ayuu yiri. Mr Rashford wuxuu rajeynayaa inuu helo, koox weyn oo khubaro ah oo ku hareeraysan, kuwaas oo ka caawiya si uu u caawiyo carruur farabadan. Guddi-hawleedku waxay ugu baaqeen seddex talo-bixin oo siyaasadeed oo ay soo jeedisay haayadda Istaraatiijiyadda Cuntada Qaranka si ay u maalgeliso dawladda sida ugu dhakhsaha badan. Guddi-hawleedku waxay leeyihiin fulinta saddexda talo waxay astaan u noqon doontaa ""tallaabo midaynaysa aqoonsiga xalka muddada fog ee saboolnimada carruurta ee Boqortooyada Midowday""."	https://www.bbc.com/somali/cayaaraha-53987382
sports	Haweeneey taratan cunto cunis ku jirtay oo geeriyootay	Haweeneey u dhalatay dalkaasi Australia oo ka qeyb qaadaneysay tartan cunto cunis ah kaasi oo aan xad lahayn ayaa sababay iney markii dambe suuxdo oo ay nafteeda ku weyso. Haweeneeyda iyo tartameyaasha kale oo ku tartarmayay cunista keegga ama doolashada ayaa markii hore la soo duubay. Keeggaasi ayaa waxaa laga sameeyay qumbaha. Goobta ay ku suuxday oo uu tartarka ka dhacayay ayaa gargaarka degdega ah lagu siiyay ka dibna waxaa la geeyay cisbitaalka si ay daweyn u hesho balse nasiib darro markii dambe wey geeriyootay. Dad goobjoogeyaal ah ayaa sheegey in markii ay haweeneyda suuxeysay ay afkeeda gelisay mid ka mid ah keegga taasi oo sababtay iney dhibaatooto. Waxaa soo baxay muuqaal muujinayay daawadayaasha tartanka oo u sacbinaya tartamayasha ka hor inta uuusan shilka dhicin. Hooteelka tartanka martilgeliyay oo ku yaalla Hervey Bay ayaa barta Facebook soo dhigay farriin ay tacsi ugu dirayeen qoyska iyo asxaabta ay haweeneyda ka geeritootay taasi oo aan magaceeda la shaacin. Waxay adeegga ambalaaska uga mahad celiyeen isku daygii iyo jawaabtii ay ka bixiyeen shilka musiibada horseeday. Cayaarta tartanka cunto cunista ayaa caan ka ah dalkaasi Australia gaar ahaan maalinta fasaxa lagu maamuuso dadkii reer Yurub ee ugu horeeyay ee tagay dalka Australia Caadiyan tartamyaasha ayaa ku guuleysta abaalmarinno taasi oo ku xiran cadadda cuntada uu cuni karo qofka tartamaya.	https://www.bbc.com/somali/war-51275337
sports	Ciyaartooyga magaca diinta Islaamka kor u qaaday	"Maxammed Saalax waa ciyaartooy caan ah oo u dhashay dalka Masar dhanka weerarkana uga ciyaara kooxda Ingiriiska laga leeyahay ee Liverpool. Waana mid ka mid ah weeraryahannada ugu fiican horyaalka Ingiriiska. Ciyaartooygan wuxuu caan ku yahay markasta oo ciyaar uu soo saftay uu gool ka dhaliyo inuu muujiyo astaan shucuurta islaamka ka mid ah, taasoo u horseedday dunida muslinka inuu taageerayaal badan uu ku yeesho. Marka laga soo noqdo doorka firfircoon uu Saalax ku leeyahay horumarka waxbarashada, caafimaadka iyo mashaaariica xuquuqda xayawaanaadka. Dad badan ayaa aaminsan Saalax inuu kor u qaaday sumcadda Diinta Islaamka iyo Muslimiinta intaba. Waxaana inta badan lagu taageeraa ‘Sujuudda’ uu la yimaaddo markasta oo uu gool dhaliyo. Ficilka uu Saalax sida joogtada ah uga sameeyo garoommada tartannada kubadda cagta lagu qabto waxay si weyn u soo jiidatay xataa dadka aan ciyaaraha xiiseyn. Dr Solava Ibrahim oo ah haweeney u dhalatay Masar dhalashada Britain-na haysato cilmiga Siyaasadda Caalamigana ka dhigta Jaamacadda Anglia Ruskin ficilka Saalax waxay ku tilmaantay, inuu baddalay aragtidi muslimiinta laga qabay ee ahayd iney la xiriiraan rabshadaha dunida ka dhaca, argagixisanimada iyo iney dumarka liidaan.” Taageerayaasha Saalax ee aan muslinka ahayn laftooda garoommada waxay ka qaadaan hees micnaheedu tahay ‘Saalax waa deeq ilaahey noo soo diray’ oo ay ku ammaanayaan, halka mid ka mid ah taageerayaasha Liverpool oo aad ula dhacay goolasha quruxda badan uu Saalax dhaliyo uu yiri: ‘Haddii gool kale degdeg u dhaliyo waan muslimayaa.” ”Hadalka qofkaasi ma muujineyso oo keli ah inuu diinta qaadanayo balse waxay muujineysaa sida uu Maxammed Saalax uu ugu yahay qof uu ku daydo, carabta oo keli ahna ma aha dadka ku daydo balse dhalinyarada ku nool Bariga Dhexe, Afrika iyo UK ay iyaguna ku daydaan. Najiib Al-Xakiimi, oo isku duwa ka ah Xaruunta Carabiga ee Liverpool ayaa sheegay inuu aad ugu farxay heestan, sababtoo ah dadku waxa ay u eegi jireen Muslimiinta sidii inay Argagixiso ama jaahiliin yihiin. ""Balse ficilka yar uu Maxammad Saalax sameeyey ayuu arrima badan ku baddalay,” ayuu sii raaciyey. ""Haddii dadku ay dareemaan in caqiidada Muslimku ay tahay mid kale, ficillada Saalax waa kuwo muhiim ah,"" ayuu yidhi Neil Atkinson. ""Saalax wuxuu ka caansan yahay dad badan oo ku guuleystay abaal marinta caalamiga ee Nabadda oo loo yaqaanno ‘Noble Prize’, caannimadaasina wuxuu ku helay laacibnimada uu caanka ku yahay uu uga faa’ideystay farriimo diineed inuu ku gudbiyo,” ayey tiri Dr Solvana Ibraahim. Tani iyo marki uu Saalax uu ku soo biiray kooxda Liverpool waxaa la sheegaa iney hoos u dhaceen muslim naceybki dalka Ingiriiska iyo taageerayaasha kooxda ka dhex jiray intaba."	https://www.bbc.com/somali/articles/cljk5ep8z0ko
sports	Ciyaaryahan Marcus Rashford: Marnaba raaligelin kama bixinayo midabka aan ahay	"Weeraryahanka xulka qaranka Ingiriiska iyo kooxda Manchester United, Marcus Rashford ayaa raaligelin ka bixiyay kadib markii uu ku guuldareystay in uu dhaliyo rigoore ciyaartii kama dambeysta aheyd ee Talyaaniga uu Ingiriiska kaga qaaday koobka Yurub 2020. Rashford wuxuu sheegay in uusan marnaba raaligelin ka bixin doonin midibka uu yahay balse uu ka qoomameyno guuldarrada. Ciyaartooyda kala ah Jadon Sancho, Marcus Rashford iyo Bukayo Saka ayaa baraha bulshada kala kulmay falal cunsurinimo ah. Saddexdaas ciyaartooy ayaa ku guuldareystay inay dhaliyaan rigoorayaasha. ""Waxaan aqbalayaa dhaleeceynta la ii jeediyay gaar ahaan sida aan ciyaarta uga soo muuqday, rigoorihii in aan dhaliyo ayay aheyd balse ma dhicin, marnaba raaligelin kama bixinayo midibka aan ahay iyo halka aan kasoo jeedo"" ayuu yiri Rashford. Tababaraha xulka Ingiriiska Gareth Southgate ayaa dhankiisa sheegay midabtakoorka lagula kacay ciyaartooyda ay tahay arrin aanan la aqbali karin halka Ra'iisul Wasaaraha UK iyo xiriirka kubadda Cagta Ingiriiska ay cambaareeyeen falalka la kula kacay ciyaartooydaas. Booliska London waxay sheegeen inay baarayaan falalka cunsurinimada ah ee lagula kacay ciyaartooyda. Wuxuu taageerayaashiisa uga mahadceliyay taageerada ay u muujiyeen"" Waxaan ahay Marcus Rashford, 23 ayaan jiraa, waxaan ahay qof madow ah oo kasoo jeedo Withington iyo Wythenshawe ee koonfurta Machester, waxaan idiin kaga mahadcelinaya farriimaha aad igu taageerteen, waxaan soo laaban doonaa aniga oo awood leh"" Hadal haynta maanta ee wararka ciyaaraha Dalka Ingiriiska oo laga bilaabay olole la magac baxay “Lax bixi’ Isbarbardhigga Taariikhda awoodeed ee xulalka Ingiriiska iyo Talyaaniga Dhanka kale, Kaptanka xulka Ingiriiska Harry Kane ayaa ka hadlay midabtakoorka ka dhanka ah saddexda ciyaartooy. ""Ma tihiin tageeraayasha England, mana idiin rabno"" ayuu yiri Kane oo u jawaabayay dadka ka dambeeyay falalkaas. Wuxuu hadalkiisa sii raaciyay ""Waxay mudan yihiin in la taageero balse ma ahan in lagula kaco cunsurinimo"" ""Ciyaartooyda xulka Ingiriiska waxay mudan yihiin in loogu yeero halyeey balse ma ahan in cunsurinimo lagula kaco iyadoo loo maraya baraha bulshada"" ayuu yirii Ra'iisul Wasaaraha UK. Dhanka kale xiriirka kubadda Cagta Ingiriiska ayaa sheegay inay garab taagan yihiin ciyaartooyda dhibaatada loo geystay isla markaana waxay ku baaqeen in tallaabo adag laga qaado dadka suurtagalka ay tahay inay ka dambeeyeen arrintaas. Marcus Rashford ayaa sanadkii lasoo dhaafay sameeyay guddi-hawleed ay ku jiraan qaar ka mid ah shirkadaha cuntada ee ugu waaweyn Britain si ay isugu dayaan inay gacan ka geystaan yareynta saboolnimada iyo gaajada carruurta. Wuxuu si guul leh ugu ololeeyay in ballaariyo mashruuc cunto bilaash lagu siin doono ku dhawaad 1.3 malyan oo carruur ah. Rashford wuxuu sidoo kale sameeyay naadi qaabilsan waxbarashada carruurta saboolka ah si looga caawiyo helidda buugaagta si ay wax u bartaan."	https://www.bbc.com/somali/57815842
sports	M﻿axay Fifa ku haysataa dalka lagu qabanayo Koobka Adduunka ee Qadar?	"Madaxwaynihii hore ee Fifa Sepp Blatter ayaa sheegay in go’aankii lagu gudoonsiiyay qabashada koobka aduunka 2022 Qatar uu ahaa mid “khalad” ah. Blatter, oo 86 jir ah, ayaa ahaa madaxweynaha ururka xidhiidhka kubbadda cagta adduunka markii Qatar la guddoonsiiyay tartanka 2010-kii. Waddankan Khaliijka ah ayaa lagu dhaleeceeyay mowqifkooda ku aaddan xidhiidhka dhexmara dadka isku jinsiga ah, heerka xuquuqda aadanaha iyo hab la dhaqanka shaqaalaha muhaajiriinta ah. ""Waa dal aad u yar, kubbadda cagta iyo Koobka Adduunka ayaa aad ugu weyn,"" ayuu u sheegay wargeyska Swiss Tages Anzeiger. Koobka Adduunka ee Qatar, oo ah kii ugu horreeyay ee lagu qabto Bariga Dhexe taariikhda tartankan oo jira 92-sano, iyo kii ugu horreeyay inta lagu jiro xilliga jiilaalka ee ay ku jiraan dalalka dhaca Waqooyiga Hemisphere, wuxuu dhacayaa 20 November ilaa 18 December. Blatter waxa uu sheegay in Fifa ay wax ka beddeshay shuruudihii lagu soo xuli jirey dalalka martigelinaya koobkaas sannadkii 2012-kii, kaddib markii walaac laga muujiyay sida loola dhaqmay shaqaalaha ajnabiga ah ee waddankaas kala shaqynayey dhismayaasha garoommada lagu ciyaari doono Koobka Adduunka ee Qatar. “Tan iyo markaas, tixgelinta bulshada iyo xuquuqul insaanka ayaa noqday qodobka u weyn ee la tixgelinayo,"" ayuu raaciyay. Blatter ayaa 17 sano ahaa madaxweynaha Fifa, laakiin waxaa lagu qasbay inuu xilka ka dago 2015 ka dib markii lagu eedeeyay inuu si sharci darro ah u abaabulay lacag dhan laba milyan oo faran Swiss ($ 2.19m; £ 1.6m) oo uu ku wareejiyay madaxweynihii hore ee Uefa Michel Platini, oo sidoo kale lagu qasbay inuu iska casilo xilkiisii xubinnimada booska Fifa.  Xilligaas FIFA ayaa ka mamnuucday kubadda cagta muddo sideed sano ah, iyadoo markii dambe laga dhigay lix.. Bishii Maarso 2021 wuxuu markaas helay ganaax dheeri ah oo gaadhsiisan ilaa 2028, kaas oo ka dhashay ""xadgudubyo kala duwan"" oo khuseeya xeerka anshaxa Fifa. Blatter iyo Platini ayaa lagu soo eedeeyay musuqmaasuq bishii November ee la soo dhaafay balse wax dambi ah lagu waayay maxkamad ka dhacday Switzerland bishii July. Go’aanka ah in ciyaaraha adduunka ee 2018 iyo 2022 lagu abaalmariyo qabashadooda Russia iyo Qatar sida ay u kala horreeyaan ayaa waxaa lagu soo oogay eedeymo musuqmaasuq oo baahsan, iyadoo labo baaritaan ay bilaabeen dacwad oogayaasha Switzerland iyo waaxda cadaaladda ee Mareykanka sanadkii 2015-kii. Qatar iyo Ruushka ayaa had iyo jeer diida inay wax khalad ah sameeyeen, waxaana labadaba si hufan u caddeeyey in ay si sax ah u heleen baaritaankii Fifa ee 2017-kii."	https://www.bbc.com/somali/articles/cp0vgn3mgv1o
technology	Ma garan kartaa marka uu qof been sheegayo?	"Fiirin kaliya kuma garan kartid qofka beenta sheegaya, laakiin khubarada cilmi nafsiga waxay isku dayayaan inay la imaadaan xeelado kale oo shaqeyn kara. Tusaale ahaan, Booliska ayaa aaminsanaa in will 17 jir ah oo lagu magacaabo Marty Tankleff uu u muuqday qof daggan kaddib markii la arkay hooyadiis oo toori lagu dilay iyo aabihiis oo dhaawac uu markii dambe u dhintay la gaarsiiyay xilli ay ku sugnaayeen gurigooda ku yaalla meel jasiirad ah. Saraakiishu ma aysan rumeysanin sheegashadiisii ahayd in uusan dambi lahayn wuxuuna dhammeystay 17 sano oo xabsi ah oo uu ku muteystay dilalkaas. Kiis kalena, dambi baareyaal ayaa aaminay in wiil 16 jir ah oo lagu magacaabo Jeffrey Deskovic uu u muuqday qof argagaxsan diyaarna u ah inuu caawiyo dambi baareyaasha kaddib markii arday ay dugsiga sare isla dhiganayeen lagu dilay ceeji. Isaga laftiisa waxaaa lagu xukumay inuu been sheegayay wuxuuna xirnaa ku dhawaad 16 sano. Labada wiil mid ma uusan murugeysneyn. Kan kalena aad buu u murugeysnaa. Hadda sidee ayaa labadaas dareen ee kala duwan loogu ogaaday xaqiiqda ku saabsan dambi qarsanaa. Xaalku sidaas ma ahayn, sida ay sheegtay Maria Hartwig, oo ka tirsan kubarada cilmi nafsiga ee daraasadaha ka sameeya macadha cilmi baarista dambiyada ee Jaamacadda New York. Labada ninba waxaa goor dambe la ogaaday in ay ahaayeen dhibaneyaal si kama ah loogu maleeyay dambiileyaal. Dhaqamada kala duwan waxaa dadka lagu eegaa hab dhaqanka ay u hadlayaan iyo hadallada ay adeegsadaan si loo qiyaaso beentooda iyo runtooda. Hase yeeshee cilmi baareyaashu caddeymo ku filan uma aysan helin arrinta ku saabsan in la eego dadka hab dhaqankooda hadalka, inkastoo ay tobannaan sano cilmi baaris wadeen. ""Mid ka mid ah caqabadaha ugu waaweyn ee aan wajahno waa in qof walba uu ogyahay sida ay sheegista beenta u shaqeyso,"" ayay tidhi Hartwig, oo qeyb ka ahayd daraasad lagu baarayay astaamaha lagu karan karo qofka beenta sheegaya. Khubarada cilmi nafsigu waxay muddo dheer ogaayeen sida ay u adag tahay in si dhab ah loo garto qofka aan runta sheegeynin. Sanadkii 2003-dii, Bella DePaulo oo ku takhasustay cilmi nafsiga, haddana ka howl gasha jaamacadda California ee magaalada Santa Barbara, ayaa iyada iyo howl-wadeennada kale ee la shaqeeya waxay aruuriyeen calaamado badan oo laga dheehan karo qofka marka uu been sheegayo. Waxaa ka mid ah googoynta hadallada, neefsashada meelaha aan ku habooneyn, hadallada qiyaasta laga dhex fahmayo, hakadyada qeyrul caadiga ah iyo waxyaabo kale. Waxay isbarbardhig ku sameeyeen sida ay astaamahaas u muuqanayaan marka uu qof run sheegayo ama been sheegayo, inkastoo ay jiraan waxyaabo aysan bani'aadanka qiyaasi karin saxdooda iyo khaladkooda. Aqoonyahannadu waxay xitaa sheegeen in qalabka beenta lagu garto ee la sameeyay qarnigii 20-aad gudihiisa uusan ahayn mid wal walba sida saxda ah wax loogu ogaado. Cilmi baareyaasha waxay soo jeediyeen in booliska iyo dambi baareyaasha laamaha amniga ay ka gudbaan xeeladihii hore ee ay u adeegsan jireen soo saarista xaqiiqda. Waxay ku talinayaan in la badiyo adeegsiga seyniska halkii qiyaas iyo qiimeyn lagu socon lahaa marka lala tacaalayo dambiyada aan caddeymaha lahayn ee jah wareerka keeni kara. Hartwig waxay rajeyneysaa in booliska loo sameeyo tababarro ka caawin kara in ay isticmaalaan xeelado ka fiican kuwii ay ku dhagganaayeen. Mark Fallon, oo ah sarkaal horay uga tirsanaan jiray waaxda dambi baarista ee Ciidanka badda Mareykanka ayaa Hartwig ka caawinaya in laga shaqeeyo tababarista dambi baareyaasha si aan caddaalad darro loogu xukumin dad dhibaneyaal ah. Mr Fallon wuxuu rajeynayaa in mustaqbalka la helo xeelado la isku halleyn karo si aan dadka dambi laaweyaasha ah noloshooda loogu ciyaarin, sida ku dhacday Jeffrey Deskovic iyo Marty Tankleff."	https://www.bbc.com/somali/war-56651724
technology	Link FM: Idaacad baahisay Nashiiddo oo wajahaysa cunnaqabatayn	"Idaacad ay leeyihiin Muslimiinta Pakistan ee deggan magaalada Sheffield ee Britain ayaa wajahaysa tallaabooyin cunnaqabateyn  ah ka dib markii uu baahiyay Nashiiddo ay ku jireen ""Erayo ka hadlaya Jihaadka."" Idaacaddaan oo fadhigeedu yahay magaalada Sheffield ee dalka UK ayaa la ogaaday in ay jabisay xeerka wax baahinta, iyadoo laba jeer baahisay Nashiido Islaami ah sanadkii 2020-kii. Nashiidada la baahiyay ayaa la sheegay in ay ku jireen erayo kicin ah isla markaana dhiiro galinaya  dambiyada waa sida ay sheegeen mas'uuliyiinta dhanka isgaarsiinta ee dalka UK ee magacooda loo soo gaabiyo Ofcom kuwaas oo inta badan la socda dhaqdhaqaaqyada Idaacadaha iyo guudahaan warbaahinta. Hay'adda Muslimiinta Pakistan ee shatiga siisay Idaacaddan ayaa raali galin ka bixisay baahinta Nashiidada, waxayna ku tilmaantay arrin qalad ah oo dhacday oo aan ula kac ama ku tala gal ahayn. Warbixin Ofcom, ayaa lagu sheegay in Idaacadda baahisay Nashiiddo Erayada ku jiray ay ka mid ahaayen ""Naxnu Junuudullaah"" oo turjumaadeedu noqonayso waxaanu nahay ""Askarta Allaah."" Xaruunta Muslimiinta Pakistan ayaa sheegtay in qofkii daadihiyaha ahaa Idaacadda ee xiligii la baahiyay Nashiidada aaney ku hadlin luuqadda Carabiga, balse wali lama hubin arrintaas. Dhinacyada ka soo horjeeda baahinta Nashiidada ayaa sheegaya in Ereyada ku jira Nashiidadaas ay dhiiro galinayaan ""argagixisada iyo dambiyada ay gaystaan."" Gabadha Idaacadda xiriirinaysay ayaa warqad u dirtay Ofcom, oo ay raali gelin kaga bixisay dhacdadaas waxayna sheegtay inay dareentay in ay sameysay ""wax aad looga xishoodo"" oo aysanna ""ku tala galin inay kiciso nacayb"" waxayna meesha ka saartay inay ujeeddo ka lahayd arrintaas. Hay'adda dowladda ee eegta arrimahan ayaa sheegtay in Raadiyaha uu jebiyey xeerka baahinta Ofcom waxayna tiri ""waxaa inaga go'an in aan tixgeliya jebintaas si loogu soo rogo xayiraad sharci ah"". Link FM waa idaacaddii labaad ee fadhigeedu yahay Sheffield oo lagu helo jebinta xeerka Ofcom, sannadihii la soo dhaafay. Sannadkii 2017-kii, Idaacadda Imam FM ayaa hawada laga saaray ka dib markii ay baahisay 25 saacadood oo muxaadarooyin ah kuwaas oo uu jeediyay Anwar Al-Awlaki, oo ahaa wadaad Muslim oo ku dhashay Mareykanka, laguna dilay duqeyn ay diyaaradaha Mareykanka ka fuliyeen dalka Yemen, sannadkii 2011-kii."	https://www.bbc.com/somali/war-58163254
technology	Waxay YouTube ku baahisa baaritaannada dilalka foosha xun waxaana ku taxan 131 malyan oo qof	"Iyada oo ka warrameysa kiisaska dilalka taxanaha ee foosha xun haddana waxay kasbatay dad ka badan 131 malyan iney boggeeda You Tube ay ku xirnaadan. Sheekadu maxay tahay? ""Weligeyba waxaan jeclaan jiray dambiyada dhabta ah, tani iyo yaraanteydina aad ayaan u xiiseyn jiray waaliddiinteyda gaar ahaan hooyadeey waxay si joogta ah ula socon jirtay baaritaannada faldambiyeedyada iyo dilalka iwm"" ayey tiri. Neal waxay ku mashquulsaneyd dilalka iyo gacan ku dhiiglayasha oo keli ah iyada oo 15 jir ah ayeyna ku biirtay barta Netflix ee filimaanta lagu baahiyo. Neal waxay sheegtay ""Marki ugu horreysay dukumantyadi ay u baahneed oo dhan iney hal toddobaad ay ku guudmartay ayna ku ogaatay iney fursad halkaasi ka bannaantahay."" Kaddib marki ay Neal go'aansatay waxa ay dooneyso iney sameyso, waxay ku biirtay jaamacad si ay uga soo barato cilmu- nafsiga. ""Waxaan aniga aad u xiisaya kuwa wax dilo sida ay maskaxdayada uga duwan yihiin,"" ayey tiri Neal. Aad ayaanna u jecelahay marxaladda loo maro baaritaannada dambiyada dhacay lagu ogaanayo. Inkasta oo ay Neil jecleyd iney barato cilmu-nafisga dadka wax dila haddana waxaa lagu qasbay iney jaamacadda ka baxdo maadaamaa ay xoogga saartay dhinaca barta You Tube-ka ee ay bulshada baaritaannadeda kula wadaagto. ""Marka hore oo aan You Tube billaabayey waxaan billaabay casharro ku saabsan isqurxinta oo la mid ah kan uu diyaariyo James Charles, marki dambana waxaan ogaaday inaan aniga u sameysneen waxyaabaha isqurxinta la xiriira aanna ku qanacsaneen"" ayey tiri Neal. Kannaalkeeda isqurxinta oo sanad iyo badh shaqeynayey oo ay ku taxnaayeen celcelis ahaan wax aan ka badneen 100 waxay u beddeshay kannaalka dhiigga uu ka da'aya ee ay ku soo qaadato dilalka naxdinta badan ee dhaca iyo baaritaannada dambiyadaasi la xiriira. Wuxuuna kannaalkeeda cusub ee You Tube uu seddex sano gudahood uu soo jiitay macamiil ka badan 1 malyan. Neal waxay sheegtay:""Kaliya waxa macamiisha intaasi dhan soo jiitay ma ahayn hal muuqaal oo keli ah oo kannaalka You Tube la soo dhigay balse muuqaallada qaarkood waxay ahaayeen kuwa ay dadka kannaalka ku xiran ay ku soo tala bixiyaan qaybta farriimaha, muuqaallada qaarkood oo keenaya natiija aad uga wanaagsan inti la filayey."" Tiro badan oo taageerayaal ah oo ku xiran bogga You Tube-ka ee Eleanor Neal oo tai iyo carruurnimadeedi jecleed baaritaannada la xirira dilalka waxay la wadaagayeen raadad cusub oo baaritaannada la xiriira maadaama ay qaybta faallada ee muuqaallada ay macamiisha u saamaxeyso inay talooyinkooda ugu diraan si ay talooyinka cusub ee baritaanka oo loo soo jeediyey ay u raacdo. Eleanor Neal waxay aaminsan tahay iney xirfadaheeda baaranimo ay marweliba karti iyo waayaragnimo u sii yeelaneysay waxayna sheegtay markay muuqaalladeedi hore qarkood ay daawato iney ka qoomameyso oo waxyaabaha khaldan oo ay xilligaasi waayaragnimo la'aanta ka hoos bixisya ay ku aragto. ""Inta aan baaritaannada ku guda jiray dareenkeyga iyo shucuurtyeda intaba waan xakameynayey, balse waxaan xusuustaa marki aan baarayey kiiski Jimmy Bulger oo ah mid ka mid kiisaski ugu xumaa uguna adkaa oo aan noolasheyda abid maqlo, waxaan xusuustaa inta aan baaritaanka waday inaan in badan ooynayey."" ayey tiri. Iyada oo ay taasi jirto hadda Neal waxay sheegtay kiisaska ay baareyso iney si wanaagsan uga gungaarto oo ay ka daalin. ""Inta badan waxaan aad ugu fiicanahay la macaamilka dadka aniga oo waxweliba ka horreysiinayo iney shaqadan tahay teyda ayna waajib igu tahay inaan shaqadeyda sida ay tahay aan u qabto, maskaxdeyduna wey ogtahay goorweliba oo ay shaqo ii taallo ama la gaaro xilligi shaqada aan qaban lahaa,"" ayey tiri Eleanor Neal."	https://www.bbc.com/somali/war-54045637
technology	Muxuu yahay isbaddalka caawa laga filayo Dayaxa?	"Khubarada ku xeel dheer cilmiga hawada iyo meereyaasha ayaa sheegay in caawa oo Arbaco ah isbaddal laga arki doono dayaxa marka uu buuxsamo. Haddii aad eegto cirka xilliga fiidkii ah waxaad fursad u heli doontaa in aad aragto dayaxa oo noqday cabirkii ugu waynaa uguna iftiinka badnaa ee guud ahaan sanadka. Dyaxan buuxa ee cabirka wayn waxaa loo yaqaannaa ""dayax-waynaad"" oo afka qalaad lagu dhoho ""supermoon"". Sababtu waa uu dayaxu qaabkaas noqdo marka meeraha uu ku wareego uu meesha ugu sokeyso ka imaado meeraha dhulka. Dadka dhulka ka eegaya ayaa sidaas ku dareemaya inuu sidii hore ka wayn yahay kana iftiin badan yahay. Dadka Soomaaliya jooga ayaa dayaxa muuqaalkaas ku arkaya laga billaabo maqribbadii, waqtiga uu gabbalku dhaco. Dayaxa cusub ama buuxa waxa uu imaadaa marka uu Dayaxu 90% ku soo dhawaado meeraha dhulka. Wareegga dayaxa waxa uu siyaabo kala duwan u wajahaa meeraha dhulka, taasoo micnaheedu yahay in aan mar walba dayaxa ku arkayno cabir ka duwan kii hore. Tania de Sales Marques, oo ah cirbixiyeen ka howlgasha Royal Observatory Greenwich, ayaa sheegtay in Dayaxa buuxa ee caawa oo kale la arki doono uu yahay mid 14% ka wayn islamarkaana 30% ka iftiin badan Dayaxa marka uudhulka ka jiro dhanka kale - oo ah marka uu meesha ugu fog naga joogo Dayaxa. Waxa ay intaas ku dartay in Dayaxu uu cabirkiisa heerka ugu wayn gaarayo daqiiqadaha ku xiga xilliga uu soo baxo. Hay'adda Cilmi-baarista hawada sare ee Mareykanka, oo magaceeda loo soo gaabiyo NASA, ayaa sheegtay in Dayaxa Buuxa ee bishan July loo aqoonsaday magaca ""Buck Moon"", oo ah mid loogu magac daray xayawaanka geesaha dhaadheer ee ay caanka ku yihiin dadka asal ahaan kasoo jeeda waqooyiga-bari ee Mareykanka. Sababta magacaas loogu bixiyay waa in uu waqtigaas yahay xilliga ay geeso cusub kasoo baxaan deerooyinka geesaha dhaadheer. Reer Yurub ayaa ku magacaaba ""Hay Moon"" maadaama waqtigaas sanad kasta la duubo cawska qallalay. Nasa ayaa sheegtay in bishan July ay sidoo kale dadka Hinduuga ah u tahay ""Dayaxa Buuxa ee Guru"". Magaca ""supermoon"" waxaa sanadkii 1979-kii bixiyay cirbixiyeenkii la oran jiray Richard Nolle."	https://www.bbc.com/somali/articles/ckdx8q8nx89o
technology	Milkiilaha Facebook oo sheegay in uu ku sigtay in uu ooyo	"Milkiilaha Facebook  ayaa wajahay hoos u dhac weyn oo ah dhanka suuqa saamiyada waxa uu khasaaray in ka badan $230 bilyan oo doolar, taasoo ah khasaare rikoor ah oo ay khasaarto shirkad Mareykan ah. Meta ayaa sidoo kale sheegtay in isticmaaleyaasha Facebook ee firfircoon ee maalinlaha ah ay hoos u dhaceen markii ugu horreysay taariikhda muddo 18-sano ah. Mark Zuckerberg ayaa u sheegay shaqaalaha in laga yaabo inuu ooyo sababtoo ah isha ayuu xoqday saacado yar ka dib markii shirkadiisu ay gashay khasaarahaasi. Tirokoobyo cusub, oo la sii daayay iyada oo qayb ka ah natiijooyinka dhaqaale ee ugu dambeeyay ee shirkadda Meta, ayaa muujinaya in isticmaaleyaasha maalinlaha ah ee Facebook ay hoos u dhaceen 1.929 bilyan oo qof saddexdii bilood ee ugu dambeeyay 2021. Hoos u dhaca ku yimid hantida gaarka ah ee Mr Zuckerberg ayaa u dhiganta wax soo saarka guud ee sanadlaha ah ee Estonia. Xitaa hoos u dhacaas ka dib, Mr Zuckerberg wuxuu heystaa hanti lagu qiyaasay ku dhawaad ​​$90bn, taasoo la micno ah inuu weli yahay mid ka mid ah dadka ugu qanisan adduunka. Waa markii ugu horreysay ee shirkaddan baraha bulshada la kulanto khasaare nocaan ah oo uu hoos u dhac ku yimid. Way caddahay in Meta ay soo food saartay dabayl wadata dhibaatooyin kala duwan. Sababaha ay macamiisha hoos ugu dhaceen waxaa ka mid ah tartaramada ay ku hayaan shirkadaha kale ee baraha bulshada sida TikTok. TikTok ayaa soo jiidanaysa da' yarta Iyo waxaane sare u sii kacaya kobaca isticmaaleyaasha. Meta ayaa sidoo kale ka digtay hoos u dhigista kobaca dakhliga ee tartanka ka imaanaya shirkadaha tartamaya oo ay ku jiraan TikTok iyo YouTube, halka dadka wax ku xayeysiisanaya ay sidoo kale jarayeen kharashaadka. Mr Zuckerberg ayaa sheegay in kobaca iibka shirkadu uu dhaawac soo gaaray markii daawadayaasha, gaar ahaan isticmaalayaasha da'da yar, ay u wareegeen kuwa ay xafiiltamaan. In kasta oo shirkaddu ay maalgelin ku samaynaysay adeegyada muuqaalka si ay ula tartanto TikTok, oo ay iska leedahay shirkadda weyn ee tignoolajiyada Shiinaha ee ByteDance, hadana waxay ka heshaa lacag ka yar waxyaabaha ay bixiyaan Facebook iyo Instagram-keeda caadiga ah. Shirkadda Facebook ayaa sannadkii hore ku dhawaaqday inay iska baddashay magaca lagu aasaasay, ayna la baxday Meta, tallaabadaas oo qayb ka ah isbaddal weyn oo lagu sameynayo shirkaddan. Tallaabadan ayaa daba socotay sheekooyin lagu weeraray Facebook oo lagu saleeyay dukumiintiyo uu soo dusiyay nin horay uga tirsanaa shaqaalaheeda. Frances Haugen ayaa ku eedeeyay shirkaddan in ay ""badbaadada ka hormariso sidii ay dhaqaale ku heli lahayd"". Arrintan ayaa kusoo aadday xilli horaantii bishii October ee sannadkii 2021-kii ay cillad ku timid adeegyada Facebook oo mar qura hawada ka baxay meelo badan oo ka mid ah dunida. Shirkaddan saameynta weyn ku leh baraha bulshada ayaa dareentay hoos u dhac aysan la kulmin muddadii 18-ka sano ahayd ee ay jirtay Facebook. Meta oo ah shirkadda leh Facebook ayaa sheegtay in dadka maalin kasta soo gala ay hoos ugu dhaceen 1.929 bilyan muddo saddex bilood ah oo ku ekeyd bishii December. Tiradaas ayaa ka yar marka lala barbar dhigo saddexdii bilood ee ka horreysay oo ahayd 1.930 bilyan. Waxa ay shirkaddu sidoo kale ka digtay inuu yaraan doono dakhliga usoo xarooda, maadaama uu jiro tartan adag oo ay ka wajahayaan shirkadaha TikTok iyo YouTube. Sidoo kale waxaa hoos u dhacay dadka wax ku xayeysiiya Facebook. Saamiyada Meta ayaa in ka badan 20% hoos uga dhacay suuqa loo yaqaanno ""after-hours"" ee magaalada New York. Waxay taasi ka dhigan tahay in qiimaha suuqa saamiyada ee Meta ay ka go'day lacag dhan qiyaastii $200bn (£147.5bn). Saamiyada shirkadaha kale, sida Twitter, Snap iyo Pinterest, ayaa sidoo kale hoos u dhacay. Mark Zuckerberg oo ah madaxa shirkadda ayaa sheegay in dadka dhallinyarada ah ay ka guurayaan ayna aadayaan shirkadaha kasoo hor jeeda ee tartanka kula jira. Facebook waxay waligeedba ahaan jirtay mid kor u socota, tan iyo markii la aasaasay ku dhawaad 20 sano ka hor. Saddex bilood oo kasta tirada dadweynaha adduunka ee kusoo biiraya waxay ahaayeen kuwo hal jiho ku socda, oo dhanka sare ah. Sidaasoo ay tahayna, dhowrkii sano ee lasoo dhaafay kobaceeda dhinaca Mareykanka iyo Yurub ma uusan isbaddalin. sare u kaca waxa uu ka imaanayay dadka ku nool dunida inteeda kale. Facebook hadda dadka ugu badan ma aha dhallinyarada oo kaliya, sidii ay horay ahaan jirtay. Sida ay mas'uuliyiinteeda qirteenna, TikTok ayaa dhaawac weyn u geysatay ganacsigooda. Balse waxaa jira sababo kale oo dadka maalgashadayaasha ah ay uga walwalsan yihiin Meta. Meta waxay baddashay magaceeda sababtoo ah waxay rabtay inay diiradda saarto ganacsiyada Metaverse. Balse Meta uma wali uma dhawa inay abuurto Metaverse, taasina hadda waa riyo la hiigsanayo. Hase yeeshee waxay balaayiin doolar ku bixineysaa isku dayga la xiriira in la dhiso - sababtuna waa in Mark Zuckerberg uu u maleynayo in adeeggaas loo baahan yahay - taasoo ah halis weyn. Ma laga yaabaa in xalka ugu degdegta badan ee lagu dhammeyn karo dhibaatooyinka haysta Meta uu yahay inay iibsato TikTok? Haddii uu xitaa yahay, waaxda sharciyeynta ee Mareykanka waligeed uma oggolaan doonto tallaabadaas oo uu ka hor imaanayo sharciga tartamada shirkadaha. Dhanka kalena, Facebook hadda waxaa gobolka Silicon Valley looga arkaa meel sumeysan. Lagama aaminsana inay tahay meel wanaagsan oo laga shaqeeyo sidii ay u ahaan jirtay toban sano ka hor. Arrintaasina waxay sababeysaa in dadka xirfadda sare leh ay ka fogaadaan. Meta waxay wajaheysaa dhibaatooyin aad u waaweyn, middan hadda culus waxa ay noqon kartaa billow oo kaliya."	https://www.bbc.com/somali/war-60269901
technology	Doon aan cidna wadin oo xog muhiim ah kasoo gudbisay gunta hoose ee badda	"Dooni Robot ah oo aysan cidna wadin isla markaana laga hagayay dalka UK ayaa ka soo laabatay sahankii ugu horreeyay ee lagu sameeyay Folkaanaha Tongan ee badda hoosteeda ka qarxay bishii January. Doonida oo ay leedahay shirkadda (USV) Maxlimer -waxay qeyb ka tahay sahan lagu sameynayo gunta hoose ee badda gaar ahaan meesha uu ka qarxay Folkaanaha inta u dhexeysa biyaha Hunga-Tonga Hunga-Ha'apai. Doontan oo ay samaysay shirkad British ah oo lagu magacaabo Sea-Kit International ayaa waddaa sahminta wajigga labaad ee foolkaanada Tonga , mashruucaas oo uu hogaaminayo Machadka Qaranka ee Biyaha iyo Cilmi-baarista ku saabsan Cimilada (Niwa) ee New Zealand ayna maalgelineyso hay'adda Nippon ee laga leeyahay dalka Japan. Xogta ilaa hadda ay soo ururisay ayaa xaqiijisay warbixinadii hore ee dhaqdhaqaaqa foolkaanaha ka qaxay aaggaas. Doonta waxaa leedahay qalab u suurtageliyay in xogta uu kasoo gudbiyo biyaha hoostooda gaar ahaam 300m. Doonta Maxlimer oo dheererkeedu yahay 12 mitir ayaa gaartay biyaha Tonga, laakiin waxaa laga hagayay meel fog oo 16,000km u jirta  xeebta Tollesbury ee Essex. Waxay arrintani ku suurtogashay kadib markii doonta lagu rakibay dayax-gacmeedka. Qolka mugdiga ah ee laga hagayay doonta Robot-ka ah waxaa yaallay shaashadood waaweyn oo soo bandhigayay sawirro toos ah oo ay soo gudbinayeen kameerooyinkii ku rakibnaa doonta.  Hawl-wadeennada ku sugnaa qolka ayaa si toos ah ula socday dhaqdhaqaaqa doonta, waxayna eegayeen xogta isbaddaleyso ay doonta kasoo gudbineysay dhinaca koonfurta ee badda Pacific. Ashley Skett, oo ah agaasimaha hawlgallada ee Sea-Kit, ayaa u sheegtay barnaamijka Inside Science ee ka baxa BBC- Radio 4  in hawl-wadeenadu ay xitaa ku wada xiriiri karaan raadiyaha maraakiibta kale ee aaggaas ka dhaw si doomaha kale ee marayo badda aysan u ogaan in qofna uusan saarnayn doonta robot-ka ee Maxlimer. ""Doonta waxaa loo nashqadeeyay in meel fog laga hago, marka tallaabo kasta, dhaqdhaqaaq kasta halkan ayaan ka hageynay"". Mustaqbalka howlgallada badda waxaa loo isticmaali doonaa doomaha Robotic-ka ah, ee meelaha fog laga hago marka sahan laga sameynayo gudaha badda gaar ahaan goobaha halista ah sida meelaha uu ka qarxo foolkaanaha si shaqaalaha doomaha looga maarmo oo aysan dhibaato usoo gaarin. Mar kale ayaa doonta robot-ka ah loo diri doonaa sahan kale maadama hadda cimilada badda gobolkaas ay xun tahay si ay u soo gudbiso xog kale oo muhiim ah oo ku saabsan dhaqdhaqaaqa foolkaanaha Tongan ee gunta hoose ee badda. Xogta ay soo gudbisay doonta waxay naga caawin doontaa inaan fahanno sababta qaraxa folkaanaha uu u horseeday saameyn weyn oo dhibaato leh, iyo sidoo kale saadaalinta ku saabsan in foolkaanahaas uu qarxo mustaqbalka."	https://www.bbc.com/somali/articles/c3gp4g3wrr5o
technology	Waa maxay walxaha duula ee lagu arkay hawada Mareykanka ee dhaliyay walaaca?	"Warbixin ay soo saartay dowladda Mareykanka oo ka hadleysay walxo duula oo aan la garan waxa ay yihiin  ayaa lagu sheegay inaan la heyn wax caddeymo ah oo xaqiijinaya jiritaanka walxahaas ee hawada Mareykanka. Balse warbixinta ma aysan beenin suurtogalnimada jiritaanka waxyaabahaas oo kale, sida ay saraakiil dowladda ka tirsan u sheegeen warbaahinta Mareykanka. Qiimeyn lagu sameeyay 120 dhacdo ayaa la filayaa in lagu shaaciyo in teknolojiyadda Mareykanka aysan ku lug lahayn inta badan arrimahaas. Balse warbixinta laguma qiimeyn waxa ay yihiin walxahaas lala xiriiriyay dhacdooyinkaas, sida ay saraakiishu sheegeen. Waxaa lagu wadaa in wakiillada Kongareesku ay bishan dhexdeeda helaan nuqul ka mid ah warbixinta. Warbixintu waa natiijada howlgal ay sameeyeen milatariga Mareykanka oo sanadkii la soo dhaafay lagu baarayay  walxo duula oo aan la garan oo tobnaankii sano ee la soo dhaafay lagu arkayay hawada Mareykanka. Waaxda Gaashaandhigga Mareykanka, (Pentagon), ayaa sheegtay inay dooneysay inay wax badan ka fahanto walxahan, oo loo soo gaabiyo (Yovuz), si loo go'aansado inay khatar ku yihiin ammaanka qaranka iyo in kale. Warbixinta ayaa soo jiidatay dadka Ameerikaanka ah. Warbaahinta ayaa markii ugu horreysay shaacisay shalay, waxaa ka mid ahaa New York Times iyo Washington Post, kaddibna waxaa ku soo xigtay CNN. Warbaahintan ayaa sheegay inay la hadleen ilo kala duwan oo dowladda ah oo ay wax ka weydiiyeen natiijada warbixinta. Saraakiisha ayaa sheegaya in in ka badan 120 dhacdo lagu xusay warbixinta kuwaas oo dhacay 20-kii sano ee la soo dhaafay, kuwaas oo badankood ay soo tebiyeen shaqaalaha ciidamadda badda ee Mareykanka, halka qaar kalena ay soo sheegeen ciidamo ajaanib ah. Si kastaba, ma jiro wax xaqiijinaya in waxyaabahan duula ee ay arkeen duuliyeyaasha ciidamada badda ee Mareykanka ay ka yimaadeen dhanka spacecraft, sida uu ku warramay York Times. Warbixinta cusub ayaa soo xigatay saraakiil sirdoon ah oo sheegaya in laga yaabo in waxyaabahan ay ka tarjumayaan tijaabooyinka teknolojiyadeed ee ay soo bandhigaan ciidamada ay cadowga isku yihiin ee Ruushka amaba Shiinaha. Wargeyska iyo CNN ayaa intaas ku daray in saraakiisha sirdoonka ay ka walaacsna yihiin saameynta ay walxahaas ku yeelan karaan ammaanka qaranka. Warbaahinta CBS ayaa barnaamijkeeda 60 Daqiiqo ku wareysatay duuliyeyaal ciidamada badda ee Maryekanka ka tirsan, kuwaas oo arkay walxo duula oo aan la garaneyn, kuwaas oo u duulayay si ka xawaare dheereysa wax walba oo duula oo ay garanayaan. Duuliyaha howlgabka noqday ee Ryan Graves ayaa sheegay in shirkadda Jet Squadron, ee uu la shaqeyn jiray, ay bilowday in sanadkii 2014 ay aragtay walxo duula oo maraya aagga la mamnuucay ee Virginia. Wuxuu intaa sku daray in walxahan aysan sii deyn qiiq la arki karo, iyagoo ku duulaya xawaare sare  oo aan lagu qiyaasi karin teknolojiyadda haatan jirta. Wuxuu sidoo kale sheegay in dhacdo noocaas oo kale ah la arkay xilli uu tababar duuliyenimo ah uu ka socday xeebta Atlaantikada, iyadoo walxahaas la arki jiray inta badan si maalinle ah muddo labo sano ah."" Labo bilood kahor, Pentagon-ka ayaa shaaciyay saddex muuqaal oo muujinaya waxa lagu sheegay  ""xaalad cimilo oo aan sharraxaad laga bixin"". Wasaaradda gaashaandhigga ayaa sheegtay inay dooneyso inay meesha ka saarto wax walba oo madmadow ah oo ku saabsan xaqiiqda muuqaalladaas oo la soo dusiyay sanaidhii 2007 iyo 2017."	https://www.bbc.com/somali/war-57362203
technology	UK: Garoonkii ugu horreeyay ay kusoo degaan baabuurta duusha oo la furayo	"Garoonkii ugu horreeyay ee dunida laga hirgeliyo kaas oo ay kusoo degi doonaan baabuurta duusha iyo diyaaradaha Drones-ka korontada ku shaqeeya ayaa laga furay dalka UK, haddii ay guul ku dhammaato arrintani waxaa dhici kartaa in dunida laga dhiso kumanaan kale oo garoonka ah. Garoonkan waxaa laga dhisay magaalada Coventry, waxaana loogu talagalay inay ku degaan ama ka kacaan diyaaradaha aan duuliyaha lahayn ee korontada ku shaqeeya iyo tagaasida duusha, garoonkana laftiisa wuxuu ku shaqeeya unugyo shidaal maadada Haydarojiin ah. Waxaana mashruucan iska kaashaday dowladda hoose ee Coventry iyo shirkadda laga leeyahay UK ee Urban Air si loo muujiyo isticmaalka awoodda iyo dhaqdhaqaaqa hawada magaalooyinka si loo yareeyo saxmadda iyo wasakhowga hawada. Shirkadda Hyundai laanteeda dhanka gaadiidka hawada ayaa baabuur duula u dirtay halkaas kaas oo lagu soo bandhigi doono garoonkan diyaaradaha. Shirkadda duulimaadka ee Urban Air ayaa sheegtay in caqabadda ku hor gudboon in la sameeyo diyaarad koronto ku shaqeyso ay tahay in aan la hayn kaabayaashii ka qeyb qaadan kara dhaqangelinta mashruucaas. Air-One waxaa loogu talagalay inay si buuxda u madax-bannaanaato isla markaana ay horseedo in baabuurta korontada ku shaqeeya si buuxda uga mid noqdaan gaadiidka dadweynaha.  Dhammaan mashruuca Coventry wuxuu qaatay 15 bilood oo kaliya laga bilaabo qorshayntiisa ilaa dhamaystirkiisa. Isagoo ka hadlayay furitaanka garoonka, aasaasaha shirkadda Urban Airport ayaa yiri, ""waa marxalad cusub oo ku saabsan gaadiidka kaas aan laheyn wax saxmad ah, si fudud ayay isaga kala gooshi doonaan, qorshaha oo ay dadka ku farxi doonaan isla markaana ah mid nabdoon"" Maadama ay suuqa qabsan doonaa mustaqbalka, tagaasida duusha iyo Drones-ka waa in loo sameeyo garoomo yar yar oo ku degi karaan, si magaalooyinka ay uga yaraadaan saxmadda iyo ciriiriga ka dhasha aaladahaas. Garoomadan wuxuu horraan qorshaha ahaa in loo bixiyo 'Skyports' si dadka dalbada ay uga qaadaan goobahaas. Shirkadda Joby Aviation ee fadhigeedu yahay gobolka California ee dalka Mareykanka ayaa hormuud  ka ah dadaallo lagu sameeynayo tagaasida duusha, ayaa waxay horraan sameysay ilaa 1,000 tijaabo ah oo ku saabsan tagaasida duusha ee loo yaqaano eVTOL. Waxay shirkaddan ku rajo wentahay in waaxda duulaamdka Mareykanka ay ka heli doonto ogolaansho iyo ansixin ku saabsan howlgelinta tagaasida duushada si howshan u bilowdo sannadka 2024. Maxaad ka ogtahay Teknooloojiyadda qofka weyn dhalinyaro ka dhigeyso? Shirkadaha Apple iyo Samsung oo isku maran Ma-nooleyaal badeli doona 20 milyan oo shaqaale bini'aadam ah Tagsiga duulaya ee ay tijaabisay shirkaddan wuxuu qaadi karaa ilaa afar qof oo rakaab ah, wuxuu jari karaa masaafo dhan 322km saacadiiba. ""Waxaan saadaalineynaa in adeegeena dhanka hawada ee tagaasida ay isaga kala gooshi doono goobaha dadka ay ku badan yihiin sida magaalooyinka iyo xarumaha shaqo,"" ayuu yiri Oliver Walker-Jone, oo ah afhayeen u hadlay shirkadda Joby. ""Waxaan la shaqeyneynaa maamulada magaalooyinka si adeegyadeena uu ugu xirnaado gaadidyada kale, si garoomadeena looga ag dhiso tareenada, garoomada diyaaradaha iyo goobaha kale"". Khuburrada waxay ka digayaan dhowr caqabadood oo soo wajahi kara mustaqbalka tagaasida duusha, gaar ahaan dhibaatooyinka ka dhalan kara garoomada ay ka duuli karaan. ""Iyadoo adeegan uu ina xusuusinayo filimkii The Jetsons, inta aanan la gaarin ka miro dhalinta qorshahan, waa in la eegaa dhowr caqabadood oo ku hor gudboon arrintani,"" waxaa sidaas tiri Jennifer Richter, oo ah qareen ka howlgasha Mareykanka oo ku takhasustay sharciyada la xiriira Drones-ka iyo takaasida duusha. ""Waxaan ka mid ah caqabadahaas, in marka hore ay dadweynaha aqbalaan adeegan; in si xowli ah loo soo saaro; in la xoojiyo awoodda iyo maaliyadda kaabayaasha la xiriira adeegan iyo in la hormariyo maamulka hawada ee adeegan,"" ayay tiri Jennifer Richter."	https://www.bbc.com/somali/61289174
technology	Instagram: Dadka da'dooda ka beensheega oo dhowaan la ogaan doono	"Instagram ayaa qorsheyneysa qaabab ay da'yartu u xaqiijinayaan da'dooda si waafaqsan shuruucda bartan. Bartan oo ay leedahay Meta ayaa tijaabineysa muuqaallada la iska duubo oo lagu sameynayo falanqeyn da'da ah. Dadka isticmaala Instagram qaarkood ayaa isku daya inay ka been sheegaan sharciga bartan ee ah in qofku ka weyn yahay 13 sano iyagoo iska dhiga kuwo ka weyn 18 jir. Balse dhalinyarada Mareykanka ayaa loo soo bandhigi doonaa saddex hab oo ay da'dooda ku xaqiijiyaan:  inay barta geliyaan kaarkooda aqoonsiga, in saddex qof oo qaangaar ah ay ka codsadaan inay u xaqiijiyaan iyo inay muuqaal iska duubaan. Meta ayaa sheegtay inay rajeyneyso qaabab cusub oo lagu xaqiijinayo in dhalinyarada ay raacaan shuruucda da'da ee u degsan Instagram. Bartan ayaa hore waxaa loogu cambaareeyay badqabka da'yarta iyo carruurta. Dhowr gobol oo ku yaalla Mareykanka ayaa sanadkii la soo dhaafay baaritaan ku sameeyay Instagram sababo la xiriira waxa ay da'yartu kala kulmaan. Waaliddiinta dhalinyarada isticmaala Instagram ayaa horraantii bishan la siiyay qaabab dheeraad ah oo ay ula socdaan waxa ay carruurtooda ka qabtaan Instagram. Waxay haatan awoodaan inay waqti xaddidan u sameeyaan ayna eegaan waxa ay carruurtoodu ku wadaagaan bartaas. Muuqaallada la iska duubo ayaa noqday kuwo caan ah oo qaab xaqiijin ah waxaana isticmaala bankiyada iyo shirkado kale si qofka da'diisa loo xaqiijiyo. Instagram ayaa haatan isticmaala muuqaallada la iska duubo oo qofku ku xaqiijin karo da'diisa haddii uu akoonka ka xirmo. Meta ayaa heshiis la gashay barta xaqiijinta ee UK laga leeyahay ee Yoti, taas oo qofka wajigiisa ka garaneysa da'diisa. Yoti ayaa sheegtay in dadka si qarsoodi ah loo baarayo wajigooda iyo taariikhda da'dooda, iyadoo aan xog kale laga rabin. Meta ayaa sheegtay in labada shirkadoodba ay tirtiri doonaan sawirka qofka kaddib marka da'diisa la xaqiijiyo. Dr Ysabel Gerrard, oo bare warbaahinta casriga ah iyo bulshada ka ah Jaamacadda Sheffield, ee UK ayaa sheegtay in habka cusub ee xaqiijinta da'da ee Instagram ay yihiin kuwo dheeraad ah oo ka baxsan in qofka la weydiiyo oo keliya inuu meesha geliyo kaarskiisa aqoonsiga. Balse waxay sidoo kale sheegtay in loo baahan yahay in la is weydiiyo sababta da'yarta ku kallifeysa marka horeba inay sameystaan akoonno ay isaga dhigayaan dad waaweyn. ""Badankood ayaa Instagram ka sheega inay ka weyn yihiin 18 sano si aysan wax xun u sameyn amaba u daawan wax xun,"" ayay tiri Dr Gerrard. ""Inay qof weyn isku diwaangeliyaan waxay ka dhigeysaa inay dareemaan ammaan sababtoo ah uma maleeyaan in la beegsan karo."""	https://www.bbc.com/somali/war-61934314
technology	Shirkadda Facebook oo adkaysay shuruucdeeda	"Shirkadda Facebook ayaa soo bandhigtay shuruuc cusub oo khusaysa xayaysiimaha siyaasadeed, arrintan ayaa timid ka hor doorashada madaxweynenimada Maraykanka, iyadoo laga cabsi qabo in shirkadda loo adeegsado si aan habboonayn. Dadka raba in ay xayaysiimo u sameeyaan siyaasadda ayaa hadda ka dib laga dalban doonaa in ay aqoonsigooda soo gudbiyaan, ka hor inta aan la siinin calaamad ""xaqiijinaysa in ururkaasi yahay mid sax ah"". Waxay qayb ka tahay isku dayo badan oo lagu doonayo in wax looga qabto dad horay u sameeyay xayaysiimo ay ku gudbinayaan macluumaad khalad ah ama marin habaabin ah iyaga oo oga gol leh in ay ku saameeyaan codbixiyeyaasha. Shuruucdan ayaa qaban doona Instagram oo ay leedahay shirkadda Facebook. Xayaysiimaha lacagta lagu siiyo Facebook ayaa caan ka dhex noqday ol'oleyaasha siyaasadda iyo ururrada kale si loo bartilmaameedsado codbixiyeyaasha. Shirkadda Facebook ayaa sheegtay in Ol'olihii Trump ee 2016 xayaysiimaha lagu bixiyay 70 milyan oo doolar. Facebook ayaa dhaqan galinaya hanaan daah furnaan oo dal-dal ah, arrintaas oo billaabatay tan iyo markii ay soo baxeen wararka sheegaya in qolyo uu fadhigoodu yahay Ruushka ay Facebook soo galiyeen macluumaad ay ugu talo galeen in ay ku saameeyaan codayntii doorashadii madaxweynenimada Maraykanka ee 2016. Facebook ayaa tan iyo sannadkii 2018 xayaysiimaha siyaasadda Maraykanka ku laraysay ""lacag ayaa lagu bixiyay"" balse sharcigaasi ma xaddidayn si xun u adeegsashada. Shirkadda ayaa dhawaan sheegtay in ay mamnuucday Falun Gong oo lala xiriiriyay Epoch News ka dib markii warbixin ka soo baxday NBC lagu shegay in si been ah astaantooda loogu adeegsaday si dad badan loo gaarsiiyo xayaysiimaha Trump. Mar horana saxafi ka tirsan Vice News ayay u suuragashay in uu xayaysiimo galiyo isaga oo sheeganaya in uu ka socdo madaxweyne ku xigeenka Maraykanka Mike Pence. Sarah Schiff oo arrimahan u qaabilsan Facebook ayaa sheegtay in shuruucda cusub ay si dadban uga jawaabayso daldaloolada la arkay. ""Sanaddkii 2018 waxaan aragnay caddaymo muujinaya in si xun loo adeegsaday qirashada, sidaas daraadeed tani waa dadaal aan ku doonayno in aan ku xoojinno nidaamka,"" ayay tiri iyadoo la hadashay Newcastle Herald. Aaron Reike oo madax ka ah ururka Upturn ee ka shaqeeya caddaaladda dhigitaalka ayaa BBC-da u sheegay in uu ""la yaabay"" in ay shirkadda ku qaadatay wakhti intaas la eg hir galintan xeerarkan. Alex Stamos oo horay madax uga soo noqday qaybta ammaanka ee Facebook ayaa tilmaamay in ay shirkadda ku adkaan doonto in ay alaadaheeda oo dhan ka dhaqan galiso shuruucdeeda."	https://www.bbc.com/somali/war-49506347
technology	"John McAfee: Nin dowr weyn ka qaatay tiknoolojiyadda adduunka oo ""xabsi isku dhex dilay"""	"Aasaasihii baarnaamijka ka hortagga fayrasyada kombiyuutarada ""McAfee Antivirus"" John McAfee ayaa meydkiisa laga helay xabsi ku yaalla magaalada  Barcelona saacado kadib markii maxkamad ku taal Spain ay aqbashay inay dib ugu celiso Mareykanka si loogu qaado dacwad ku aaddan canshuur lunsasho. Waaxda cadaallada ee maamulka Catalonia ayaa sheegtay in dhakhaatiirta gargaarka degdega ah ay isku dayeen inay badbaadiyaan McAfee, balse aysan u suurogelin. Waxay sheegtay inay jiraan calaamado muujinaya inuu isaga gacantiisa isku dilay. Maalqabeen doonaya cid ku wehlisa safarka dayaxa Sidee maalqabeen ku noqon kartaa? raac 10 qodob Shirkadda McAfee waxay soo saartay barnaamijkii ugu horreeyay ee ganacsi ee lagula dagaallamo fayraska kombiyuutarada. McAfee VirusScan wuxuu helay balaayiin dollar, ugu dambayntiina waxaa looga iibiyey shirkadda weyn ee teknoolojiyadda Intel in ka badan 7.6 bilyan oo dollar. Bishii Oktoobar ee 2020 John McAfee ayaa lagu xiray Spain isagoo markaas doonayay inuu diyaarad u raaco Turkiga, waxaana lagu eedeeyay inuu ku guuldareystay inuu soo xareeyo canshuur celinta muddo afar sannadood ah, inkastoo uu maaliyiin lacag ah ka sameeyay barnaamijyo kala duwan. Waaxda cadaallada Mareykanka ayaa ku andacootay in McAfee uu ka baxsaday mas'uuliyiinta canshuuraha iyadoo dakhligiisa lagu shubo akoonnada bangiyada iyo akoonnada lacagaha loo yaqaan 'cryptocurrency' oo adeegsanaya magacyada dad kale oo aan la aqoon. Waxaa sidoo kale lagu eedeeyay inuu hanti maguurta ah oo uu lahaa oo ay ku jiraan doonyo iyo hantida kale uu qariyay, isagoo isticmaalaya magacyada dad kale. Maxkamadda qaranka ee Spain ayaa subaxnimadii Arbacada dowladda dalkaas u oggolaatay inay Mareykanka u gacan geliso McAfee si uu u wajaho eedeymahaha loo haysto. Sanadihii la soo dhaafay, McAfee wuxuu si isdaba joog ah u sheeganayay inay jirto qorshe la doonayo in lagu xiro. Si kastaba ha ahaatee maxkamada ayaa sheegtay in ""aysan jirin cadeyn muujineysa"" in loo maxkamadeynayo sababo siyaasadeed ama fikir, sida uu weriyay wargeyska El Pais. Ganacsadaha, oo ku dhashay magaalada Gloucestershire, ee dalka Ingiriiska ayaa markii ugu horreysay soo caanbaxay sannadadii 1980-meeyadii ka dib markii uu aasaasay shirkaddiisa tiknoolajiyadda McAfee VirusScan. In kasta oo uu hormuud ka ahaa ammanka kombuyuutarka, haddana wuxuu mar qirtay in uusan weligii barnaamijkaas ku isticmaalin kombiyuutarkiisa gaarka ah - ama barnaamij kasta oo ka hortagga fayraska. ""Waxaan naftayda ku ilaaliyaa anigoo si joogto ah u bedalaya cinwaankayga IP [internet protocol], anigoon magacayga ku lifaaqayn aalad kasta oo aan isticmaalo, iyo in aanan aadin goobaha aad ka qaadan karto virus,"" ayuu u sheegay weriyaha teknolojiyada ee BBC Leo Kelion sanadkii 2013. ""Tusaale ahaan, ma daawado muuqaallada anshax xumada ah ee ku jira internate-ka."" Wuxuu sidoo kale billaabay dedaalo uu ku doonayay inuu ku noqdo musharraxa Xisbiga Libertarian ee doorashooyinka madaxtinimada ee 2016 iyo 2020 balse wuu ku guuldareystey. Sannadkii 2019 McAfee wuxuu muujiyey sida uu u neceb yahay canshuuraha, isaga oo bartiisa Twitter-ka ku soo qoray inuusan bixin wax canshuur ah muddo siddeed sanadood ah isagoo ku tilmaamay canshuurtu inay tahay sharci darro. Isla sanadkaas muddo kooban ayaa lagu xidhay Dominican Republic ka dib markii lagu eedeeyay inuu hub soo geliyay waddankaas."	https://www.bbc.com/somali/war-57591740
technology	'Sawirkii fashilay in anigoo yar la isoo xaday'	"Bishii April ee sanadkii 1997-kii, haweeney soo xiratay dharka kalkaalisooyinka ayaa isbitaal ku yaalla magaalada Cape Town ka qaadatay ilmo yar oo saddex maalmood dhallanaa. Waxay ilmaha kala baxday qeybta dhalmada, xilli hooyada ay jiiftay. Si lama filaan ah ayey gabadhii waagaas la xaday oo 17 jir ah ku ogaatay sirta ku saabsan in iyadoo yar laga soo xaday qoyskeeda. Waxay ogaatay qofka saxda ah ee ay tahay iyo khiyaanada qoyska ay kusoo kortay iyadoo u heysata waalidiinteeda. Miché Solomon waxay markaas billaabeysay sanadkeedii ugu dambeeyay ee waxbarashada dugsiga sare, oo ay ka dhiganeysay magaalada Cape Town, dalka Koonfur Afrika. Maalin ka mid ahayd bishii January ee sanadkii 2015-kii, Miché, oo 17 jir ahayd, waxaa kusoo soo xoomay ardayda kale ee iskuulkeeda, kuwaasoo si xiiso leh ugu sheegayay gabar cusub oo kusoo biirtay Iskuulka, oo lagu magacaabo Cassidy Nurse, taasoo ka yareyd saddex sano laakiin ay aad isugu egyihiin. Miché markii ugu horreysay ee arrintan loo sheegay waxba kama aysan soo qaadin, aadna ugama aysan fakarin. Laakiin markii goor dambe ay labada gabdhood ku kulmeen barxadda iskuulka, Miché waxay sheegtay inay dareentay wax aysan sharrixi karin. ""Waxay ila noqotay sida inaan horay u aqaannay oo kale,"" ayey tiri. ""Waan naxsanaa- ma fahmi karin sababta uu dareenkaas ii galay."" Inkastoo ay da' dhowr sano ah u dhaxeysay, Miché iyo Cassidy waxay billaabeen inay waqti badan isla qaataan. ""Waxaan dhihi jiray, 'Haye gabadha yar!' Iyaduna waxay i dhihi jirtay, 'Haye walaashey iga weyn!'"" ayey tiri Miché oo dib u xasuusaneysa marxaladdaas. ""Mararka qaar waxaan u raaci jiray suuliga anigoo ku dhahaya aan timaha kuu shanleeyo, aan kuu hagaajiyo labiska."" Markii uu qof weydiiyo Miché iyo Cassidy inay walaalo yihiin, waxay si kaftan ah u dhihi jireen, ""ma garaneyno - waxaa laga yaabaa inaan nolol kale walaalo ku nahay!"" Kaddib maalin maalmaha ka mid ah, labada gabdhood sawir ayey isla galeen, waxayna tuseen saaxiibbadooda kale. Qaarkood waxay Miché weydiiyeen inay hubto in waalidkeeda ay soo korsadeen kaliya, oo qoys kale ay kasoo jeeddo. Laakiin waxay ku adkeysatay inay dhahdo: Maya! Waallida iska dhaafa!"". Markaas kaddib Miché iyo Cassidy waxay aadeen guryahooda, waalidiintooda ayeyna kala tuseen sawirkii. Lavona, oo ah Miché hooyadeed, oo mar kasta suuqa geyn jirtay, filimaantana soo lasoo daawan jirtay ayaa ka hadashay sida ay labada gabdhood isugu egyihiin. Michael, oo isagana ah Miché aabaheed, ayaa sheegay inuu yaqaanno saaxiibadda cusub ee gabdhiisa - Cassidy aabeheed wuxuu lahaa dukaan qalabka korontada lagu iibiyo, halkaasoo uu mararka qaar wax kasoo qadan jiray. Laakiin Cassidy waalidiinteeda, Celeste iyo Morne Nurse,  markii ay sawirka arkeen waxay galeen xasuus. Waxay Cassidy ka dalbadeen inay su'aal soo weydiiso Miché, marka xiga oo ay kulmaanna ay weydiiso: ""Ma waxaad dhalatay 30 April 1997?"" Way u tagtay, su'aashii ayeyna u bandhigtay. ""Waxaan ku irir, 'Maxay tahay sababta? Ma waxaad dabagal ku sameyn rabtaa Facebook-geyga?'"" ayey tiri Miché. Cassidy waxay u xaqiijisay Miché inaysan facebook-geeda wax dan ah ka lahayn balse ay dooneyso oo kaliya inay ogaato waqtiga ay dhalatay. Markaas ayey Miché ka jawaabtay su'aashii, waxayna sheegtay inay dhalatay 30 April 1997. Dhowr isbuuc kaddib, Miché waxaa si lama filaan ah xafiiska maamulaha looga yeeray iyadoo ku jirta fasalkeeda xisaabta. Labo qof oo ka socda waaxda arrimaha bulshada ayaa xafiiska ku sugayay. Waxaay Miché looga sheekeeyay qiso ku saabsan gabar saddex cisho dhallaneyd, oo magaceedu ahaa Zephany Nurse, taasoo 17 sano ka hor laga afduubtay isbitaalka Groote Schuur ee magaalada Cape Town, waligeedna aan dib loo helin. Miché way iska dhageysatay qisadii, iyadoo aan fahansaneyn sababta loogu sheegayo. Kaddib shaqaalihii waaxda arrimaha bulshada waxay sharraxaad ka bixiyeen inay caddeymo u hayaan in Miché ay noqon karto ilmahaas la xaday intaasoo sano ka hor. Si ay wax u saxdo, Miché waxay sheegtay inaysan ku dhalanin isbitaalka Groote Schuur - oo ay ku dhalatay isbitaalka Retreat, oo 20 daqiiqo gaari loogu socdo. Sidaas ayey sheegtay inay ku qoran tahay warqaddeeda dhalashada. Laakiin shaqaalihii waaxda arrimaha bulshada waxay u sheegeen inaysan isbitaalkaas ka diiwaan gashaneyn. Iyadoo wali aaminsan in khalad weyn la sameynayo, waxa la sheegayana aysan waxba ka jirin, ayey Miché aqbashay in laga qaado tijaabada dhacaanka hiddasidaha ee DNA-da. ""Waxaan si dhab ah u aaminsanaa in hooyada isoo korsatay aysan waligeed been ii sheegin, gaar ahaan marka ay timaado qofka aan ahay iyo meesha aan kasoo jeedo,"" ayey tiri Miché. ""Sidaas darteed waxaan hubay in natiijada DNA-da ay guul darreysan doonto."" Laakiin xaaladdu ma noqonin sidii ay rajeyneysay. Natiijadii waxay soo baxday maalintii xigtay, waxaana lagu xaqiijiyay in Miché Solomon iyo Zephany Nurse, oo ah ilmihii isbitaalka Groote Schuur laga xaday 1997-kii, ay yihiin hal ruux. ""Halkii ayaan iska fariistay anigoo argagaxsan,"" ayey tiri Miché. ""Nolosheyda oo dhan faraha ayey baxday."" Sheekada ku saabsan in Miché ay tahay ilmihii yaraa ee la xaday ayaa durba qabsatay warbaahinta Koonfur Afrika iyo guud ahaan caalamka, halkaas ayeyna si deg deg ah isugu baddashay nolosheedii oo dhan. Waxaa loo sheegay inaysan ku noqon karin guriga qoyskii soo korsaday - oo ay ku khasban tahay in meel amaan ah la geeyo muddo 3 bilood ah oo ka dhiman inay noqoto 18 jir, markaasoo ay go'aan iskeeda ah ku gaari karto qoyska ay raaceyso. Waxyar kaddib Miché  waxaa soo gaaray war naxdin leh. Lavona Solomon, oo ah haweeneydii ay waligeed u heysatay inay tahay hooyadeed, ayaa xabsiga loo taxaabay. ""Arrintaas aad bay ii niyad jabisay, waxaan u baahnaa inaan weydiiyo, 'Sabab? Maxay yihiin waxa dhacaya?' Aad baan ugu wareeray sheekada ku saabsan inay qosy kale i dhaleen,"" ayey tiri. Miché goob joog ayey ahayd markii ay booliska su'aalaha weydiinayeen Michael - oo ah ninka ay waligeed u heysatay inuu aabaheed yahay. Waxaa la baarayay inuu wax ka qorsheeyay afduubka ilamaha yar ee ay xaaskiisa xadday. ""Waan arkayay sida uu u walwalsanaa, waxaan u jeeday indhihiisa oo xinjir dhiig ah u ekaaday, aad baana uga naxay,"" ayey tiri. Booliska markii dambe wax caddeyn ah way u waayeen in Michael Solomon uu wax ka ogaa afduubka gabadha yar, iyo in aan fasax laga soo qaadanin waalidiinteeda. Waana la iska sii daayay. Michael wuxuu sheegay in Lavona ay uur lahayd, uuna u maleynayay in ay gabadha iyada dhashay. Waxaa loo maleynayaa inuu uurkeedii kasoo dilmay kaddibna ay iska dhigi jirtay sidii qof uur leh. Inkastoo Celeste iyo Morne Nurse ay gabadha laga xaday kaddib saddex caruur ah oo akle dhaleen, haddana waligood ma aysan joojinin raadinta curaddooda - xitaa kaddib markii ay isfureen. Sanad kasta waxay dhigi jireen xafladdeeda dhalashada. Laakiin kama aysan war qabin in gabadhooda ay ku koreysay guri aan sidaas uga fogeyn, oo mararka qaar xitaa ay iyadoo ordheysa barxaddooda mari jirtay. Ugu dambeyntii Miché waxay dib ula midowdo waalidiinteeda saxda ah. Intii ay dacwadda socotay oo dhan Lavona Solomon waxay inkirtay inay wax khalad ah sameysay. Hase yeeshee garsooraha wuxuu sheegay in caddeymo badan loo helay dambigeeda. Sanadkii 2016-kii ayaana lagu xukumay 10 sano oo xarig ah. Michael waxay go'aan ku gaartay inaysan ka tagin qoyskii ay kusoo kortay, waligeedna ay u heysatay inay waalidkeeda yihiin. Si joogto ah ayey xabsiga ugu booqataa Lavona, xitaa isagoo masaafe dhan 120km  u jira halka ay ku nooshahay. Lix sano ayaa hadda uga dhiman waqtiga xabsiga lagu xukumay. Miché waxay sheegtay inay dharareyso inta uu waqtigaas ka dhammaanayo, iyadoo wali gurigii ay kusoo kortay ku sugeysa inay dib usoo laabato hooyadeed. Hadda iyada lafteeda waa la guursaday, waxayna heysataa labo carruur ah. Arrinta kale ee la yaabka leh waxay tahay in Miché Solomon aysan iska baddalin magacii ay kusoo kortay."	https://www.bbc.com/somali/war-52822358
technology	"Facebook iyo Twitter oo masaxay macluumaad ""khaldan"" oo uu Trump daabacay"	"Shirkadaha baraha bulshada ee Facebook iyo Twitter ayaa tallaaba ka qaaday madaxweynaha Mareykanka kadib markii uu baraha bulshada soo dhigay muuqaal la xiriira wareysi uu siiyay telefishenka Fox News oo uu ku sheegay ""in caruurta uusan karin feyraska corona"". Facebook ayaa tirtay qeyb kamid ah muuqaalka wareysiga, waxayna arrintaas ku sababeysay marin habaabin khatar oo dhanka cudurka Covid19. Tallaabo taas lamid ah ayaa waxaa qaaday Twitter oo sheegtay inay xanibtay dhowr akoon oo lala xiriirinayo Trump, xanibadaasina ay sii jiri doonta ilaa iyo inta ay ka saarayaan macluumaadka ""khaldan"" ee ay soo geliyeen. Hey'adaha caafimmaadka dadweynaha ee dalka Mareykanka ayaa horay u sheegay in aysan jirin caddeymo muujinaya in caruurta ay iska difaaci karaan cudurka safmarka ah. Maxay Facebook iyo Twitter arrintan u cuskadeen? Afhayeen u hadlay shirkadda Facebook ayaa sheegay in muuqaalka ""ay ku jiraan macluumaad khaldan oo dhigaya in qaar kamid ah dadka uusan ku dhici karin cudurka taas oo aan u aragno inay tahay xadgudub ka dhan ah siyaasadaha inoo degsan ee la xiriira marin habaabinta khaldan"". Waa markii ugu horeysay oo shirkadaha ugu waaweyn dhanka baraha bulshada ay hawada ka saaraan xog uu soo dhigay baraha bulshada ee madaxweynaha. Twitter ayaa sheegtay inay xanibaad kusoo rogtay akoonkan ciwaankiisu yahay @TeamTrump. Waxay sababta ku sheegeen muuqaalka wareysiga ""xogta khaldan"" oo ay soo dhigeen, kadibna madaxweynaha uu sii baahiyay oo uu lasii wadaagay dadka kale. Afhayeen u hadlay Twitter waxaa uu sheegay in xogtaas lasoo dhigay akoonkaas gacan saarka la leh madaxweyne Trump uu ku xadgudbay shuruucda u deegsan ee faafinta xogta khaldan, waxaana uu afhayeenka yiri "" akoonkaas waa in laga saaraa xogtaas haddii uu doonayo in markale uu wax daabaco"". Bishii lasoo dhaafay ayay ahayd markii shirkadda Twiter ay xanibtay akoon u leeyahay wiil uu dhalay madaxweyne Trump kadib markii uu bartiisa Twitter-ka ku baahiyay muuqaal loo arkay in uu yahay marin habaabin la xiriirta feyraska corona. Muxuu Trump ku sheegay wareysiga Fox News? Mar taleefoonka lagu wareysanayay ayaa madaxweyne Trump waxaa uu telefishenka Fox News arbacadii ka sheegay in la joogo xilligii dib loo furi lahaa iskoolada guud ahaan Mareykanka. Waxaa uu yiri: "" haddii aad eegto caruurta, waa kuwa uusan karin oo u adkeysan kara feyraska corona"". ""Difaaca ama adkeysiga jirka caruurta waa mid adag, sida aan aaminsanahay"", ayuu Trump sii raaciyay hadalkiisa. Daraasad laga sameeyay 55 kun oo qof oo uu ku dhacay xanuunka waxaa ay muujineysaa in dad ka yar 0.8 boqolkiiba ay da'doodu ka hooseyso 19 sano. Ismarin-waaga u dhaxeeya madaxweyne Trump iyo shirkadaha baraha bulshada ayaa soo jiitamayay muddooyinkii dambe. Madaxwayne Donald Trump ayaa horaantii sanadkan saxiixay amar madaxwayne oo looga gol leeyahay in meesha looga saaro qaar ka mid ah shuruucda lagu difaacayo shirkadaha baraha bulshada. Waxuu amarkan siinayaa hay'adaha fuliya sharci in tallaabo sharci ay ka qaadaan shirkadaha baraha bulshada sida facebook iyo shirkadda Twitter-ka. Madaxwayne Trump ayaa markii uu saxiixayay amarkan ku eedeeyay shirkadaha baraha bulshada ""awoodo aan lala xisaabtamin"". Amarkan cusub ee uu madaxwaynaha saxiixay ayaa waxaa la filayaa in uu la kulmo caqabado dhanka sharciga. Khubarada dhanka sharciga ayaa waxay sheegeen in isbadalka lagu sameynayo xeerarkan ay ahayd in ay ku lug yeeshaan aqalka congreska ama maxkamadaha dalkaasi. Mr Trump ayaa si joogta ah ugu eedeeynayay shirakadaha baraha bulshada inay faaf-reeb ku samaynayaan codadka iyo fikradaha asliga ah. Khamiista, Mr Trump ayaa ku eedeeyay shirkadda Twitter-ka in ay faragalin ku samaynayso doorashada ka dib markii ay shirkadda dul saartay qoraa uu so dhigay in xaqiiqadiisa la iska hubiyo. Shirkadda Twitter-ka ayaa sidoo kale intaa ku dartay "" in la iska hubiyo xaqiiqooyiinka ku saabsan Covid-19"" ka dib qoraal uu bartaasi soo dhigay afahyaeenka dowladda Shiinaha oo sheegay in asal ahaan uu Corna ka yimid Mareykanka. Muxuu yahay amarkan cusub ee uu saxiixay Trump? Amarkan madaxwayne ayaa amraya in la sii qeexo sharciga isgaarsiinta oo ah sharci ka jira Mareykanka kaasi oo xaaladaha qaar difaacaya shirkadaha online-ka sida Facebook, Twitter iyo shirkadda YouTube. Faqrada 230 ee sharcigani, ayaa shirkadaha baraha bulshada waxa aysan qaadayn masuuliyadda qoaraalada ay soo dhigaan dadka barahooda isticmaala, balse waxay hawada ka saari karaan"" qoraalada aflagaadada iyo anshax xumada ku saabsan. Xeer ilaaliyaha guud ee Mareykanka William Barr ayaa ""sida ugu dhaqsiyaha badan"" u bilaabi doona isku dubaridka amarkan cusub si ay aqalka congreska ugu codeeyaan."	https://www.bbc.com/somali/53675054
technology	Carruurta UK oo la ogaaday khatarta uu ku hayo telefoonka	Madaxa shirkadda telefoonnada Samsung ee UK ayaa sheegay in gabadhiisa uu telefoonkeedii u horreeyay u iibiyay markii ay 11 jir ahayd. “Shakhsiyan, ma jecli in carruurta da’da yar la siiyo telefoon. Waalidiinta ayaa leh go’aanka xilliga  ay carruurtooda telefoon u iibinayaan,” ayuu yiri James Kitto. Waxa uu intaa raaciyay in da‘ kasta oo qofka uu ku qaato telefoonka, arrinta muhiimka ah ay tahay in ay ka badbaadaan xumaanta iyo dhibaatada taalla internet-ka. Xafiiska tayada waxbarashada ee UK ayaa sheegay in qaar badan oo kamid ah carruurta dhigata dugsiyada hoose ee dalkaas ay haystaan telefoonnada casriga ah. Carruur ay da’doodu tahay 9 jir ayaa telefoonnadooda ka daawada muuqaallada galmada, sida lagu ogaaday daraasad laga sameeyay UK. Kitto ayaa sheegay in xilligan la joogo ay muhiim tahay in carruurta iyo dadka kale ay ka digtoonaadaan khatarta uga iman karta telefoonnada casriga ah ee internet-ka leh. “Go’aan kasta oo aad gaarta ama u aad mid aan u gaartay carruurtaada, waxaa muhiim ah in la xaqiijiyo in macluumaadka laga helayo internet-ka ay yihiin kuwo badqab leh,” ayuu sheegay Kitto oo u warramay BBC-da. Dhammaan shirkadaha bixiya adeegyada telefoonnada ayaa leh hannaan uu waalidka ku xakameyn karo waxa ay daawadaan carruurtiisa, sida uu sheegay xafiiska isgaarsiinta, kaasoo uga digay carruurta in ay sawirro xasaasi ah ku wadaagaan baraha bulshada. Daraasad ay samaysay shirkadda Childwise ayaa muujinaysa in 75% carruurta da’doodu tahay 9 jir iyo 10 jir ee UK ay heli karaan telefoon. 60% carruurtaas ayaa leh telefoonno u gaar ah, halka inta soo hartayna ay isticmaalaan kuwa qoysaskooda. Isla warbixintaas ayaa lagu sheegay in 8% carruurta da’doodu tahay 5 jir iyo 6 jir ay leeyihiin telefoonno u gaar ah, halka tiro intaa la egna ay isticmaalaan telefoonnada ehelka. Madaxa xafiiska tayada waxbarashada, Amanda Spielman, ayaa bishii hore sheegtay in ay aad uga walaacsan tahay carruurta da’da yar ee sida xakameyn la’aanta ah u isticmaala internet-ka. Waxa ay sheegtay in wax badan laga qaban karo ka hortagga in carruurta ay daawadaan filimada anshax xumada ah. Ra’yi ururin laga sameeyay dhalinyaro da’dooda u dhexayso 16 ilaa 21 jir oo la weydiiiyay markii ugu horreysay ee ay daawadaan muuqaal anshax xumo ah, ayaa waxaa lagu ogaaday in kala bar kamid ah dhalinyaradaas ay xumaanta arkeen markii ay jireen 13. Walaaca jira ayaa ah in tiradaas ay hadda aad u sarayso, maadaama carruur badan ay heli karaan telefoonnada casriga ah ee internet-ka ku shaqeeya. Ururada qaabilsan difaaca carruurta ayaa sheegay in xogtaas ay muujinayso khatarta ay wajahayaan da’ yarta UK.	https://www.bbc.com/somali/articles/cer293zvrjgo
technology	Su'aalihii ugu badnaa ee Google la weeydiiyay 2021-kii	"Shirkadda Google ayaa shaaca ka qaaday liiska qaar kamid ah su'aalihii ay dadka weeydiyeen boggeeda Internet-ka, arrimahan oo muujinaya sida ay xaaladdu aheyd sanadkii tagey ee 2021-ka. Shirkadda weyn ee bixisa adeegyada teknoolajiyadaa ayaa ah goobta ugu caansan ee bixisa jawaabta su'aal kasta oo ay dadka weeydiyaan iyo mowduucyada kale ay dadka xiiseeyaan si ay wax uga ogaadaan. Markii uu cudurka Karona ku baahay dunida oo la galay sanadkii 2021-ka, dadka waxay weeydinayeen Google ereyga 'doomscrolling', oo ah kelmed Ingiriisi ah oo macnaheedu yahay ""in la arkayo war aan fiicnayn"". Shirkadda Google ayaa sheegaysa in la weeydiyay kelmadda 'doomscrolling' marar badan marka loo barbardhigo sanadihii hore, dad badan ayaa kelmadda ka baarayay Google, bishii January ayaa ugu sarreysay. Dunida waxaa sanadkii lasoo dhaafay si ba'an u saameeyay Covid-19, jawhareer iyo hubaanti la'aan ayaa ka dhashay, dalalka waxay xireen xudduudaha, waxaana hakad galay duulimaadyada, dalalka waxay ku dhawaaqeen bandow looga hortaggayo fiditaanka cudurka. Dadka waxay ku wada jireen internetka iyagoo xog ka raadinaya halkaas. Sanadkii 2021-ka, waxay dadka weeydinayeen kelmada 'caafimaadka dhimirka' kadib kalinimadii iyo muragadii ka dhalatay xayiraadda covid-19, dadka qaar wuxuu cudurka ka dilay xubnaha qoyskooda. Dadka adduunka ku nool waxay waydiinayeen Google 'sida loo daweeyo burooyinka maskaxda' in ka badan sidii hore. Dadka arrimaha caafimaadka kaliya ah ma aysan weeydineynin Google balse waxay sidoo kale weeydinayeen saameynta ka dhalatay isbaddallada cimilada sida duufaannada iyo dabka baabi'iyay keymo ku yaalla dunida. Marka loo eego xogta Google-ka, dadka waxay weeydinayeen sida loogu noolaan karo duni nadiif ah abid. Sidee bay noloshu ahayd Google ka hor? Google maalin khaldan miyey u dabaal degtay sannad guuradii 20-aad? Google 'oo ka aargoosanaya shaqaale ka cabanayay takoor loo geysto haweenka' Dadka deggan magaalooyinka iyo buuraha waxay raadiyeen macluumaad ku saabsan 'saamaynta isbeddelka cimilada' marka loo barbardhigo sanadihii hore. Waxyaabaha ay dadka si weyn uga raadinayeen Google waxaa kamid ah xogta la xiriirta jasiiradda Fiji oo uu si xun u saameeyay isbeddelka cimilada. Dadka waxay inta badan ka walaacsanayeen shaqadooda iyo dhaqaalahooda kadib jahwareeka dhaqaale ee uu sababay cudurka Karoona. Sanadkii 2021-ka, dadka waxay weydinayeen Google, """"sida loo bilaabi karo xirfad cusub"" iyo ""qaababka shaqo loo heli karo"" Dalka Mareykanka oo kaliya, in ka badan afar milyan oo qof ayaa shaqooyinkoodii waayay bishii Oktoobar, sida lagu sheegay xog laga helay waaxda shaqada ee dalkaas. Kadib saameyntii dhaqaale ee ka dhalatay safmarka covid-19, dadka waxay bilaabeen in si taxaddar leh ay u darsaan sidii ay u baddalan lahaayeen xirfadahooda shaqo."	https://www.bbc.com/somali/59853198
technology	Sheekh Israar Axmed: Maxaa YouTube looga saaray khudbooyinkiisa?	"Shirkadda YouTube ayaa xirtay cinwaan uu ku lahaa Sheekh geeriyooday oo lahu magacaabo Dr Israar Axmed, una dhashay dalka Pakistan. Cinwaanka oo ay ku xirnaayeen 2.9 milyan oo qof ayaa waxaa la sheegay inay ku jiraan muxaadarooyin Yuhuud naceyb ah. Ururka Tanzeem-e-Islami oo uu asaasay Sheekh Israar ayaa shirkadda YouTube ku eedeeyay inay ku kacday Islaam naceyb kadib markii ay xirtay cinwaankaas. Sheekh Israar ayaa sanadkii 2010 ku geeriyooday magaalada Lahore isagoo jiray 77 sano. Waxa uu caan ku hayay khudbooyinka uu uga hadlo Quraanka, gaar ahaan taxanaha uu u bixiyay ""Bayan-ul-Quran."" Waa kuma ""Bin Laden-ka Myanmar"" ee Muslimiinta ""aflagaadeeyay"" Wax ka ogow dadka dhaqaalaha ugu badan ka helay YouTube 2021 Waxaa sidoo kale uu ku baaqi jiray in la soo celiyo Khilaafadii Islaamiga ahayd iyo midnimadii umada Muslimka. Khaalid Xasan oo mar u shaqeyn jiray YouTube ayaa u sheegay wargeyska Jewish Chronicle inuu marar badan ka digay ""khatarta ay leeyihiin khudbooyinka Sheekh Israar"" oo ku tilmaamay Yuhuudda dad habaaran oo doonaya inay burburiyaan Islaamka. Wargeyska ayaa sheegay in Malik Faisal Akram oo bishii January afar qof ku afduubtay gudaha macbad ay Yuhuudda ku leedahay Texas uu daawaday khudbooyinka Sheekh Israar. YouTube ayaa Jimcihii shaacisay inay xirtay laba cinwaan oo uu leeyahay wadaadkaas geeriyooday ""maadaama ay jebiyeen xeerka shirkadda u yaalla ee ka dhanka ah naceybka"". Shirkadda ayaa sidoo kale hawada ka saartay cinwaan uu leeyahay caalimka Masar u dhashay ee Wajdi Ghunaym oo ku baaqay in dadkii garabka siiyay xooggaga NATO ee Afghanistan ay mudan yihiin ciqaab. Tallaabada ay YouTube ku xirtay cinwaanka wadaadka geeriyooday ee Sheekh Israar ayaa waxaa ka falceliyay Muslimiin badan oo shirkaddaas ku eedeeyay Islaam naceyb. Waxaa kamid ah: 26-kii April 1932 ayuu ku dhashay gobolka Haryana ee ku yaalla Hindiya. Israar Axmed ayaa isagoo arday ah ku biiray xarakada Jamaat-e-Islami. Isagoo da' yar ayuu go'aansaday inuu noqdo caalim diini. Waxbarashadiisii koobaad ee jaamacadda waxa uu sanadkii 1954 kaga baxay King Edward Medical College ee magaalada Lahore, kadibna shahaadada mastarka ee culuunta Islaamka ayuu ka qaatay jaamacadda Karachi sanadkii 1965. Markii ay xarakada Jamaat-e-Islami ku biirtay siyaasadda Pakistan, waxaa la sheegay in Sheekh Israar uu ka baxay oo uu sheegay inay ka weecatay ujeedkii loo sameeyay. Sanadkii 1978 ayuu billaabay in telefishinnada Pakistan uu ka baahiyo khudbaddihiisa, waxaana markii dambe uu u wareegay Quran TV. Waxa uu asaasay ururka Tanzeem-e-Islami inkastoo uu hogaankiisa wareejiyay sanadkii 2002. Sanadkii 2010 ayuu geeriyooday."	https://www.bbc.com/somali/war-61000198
