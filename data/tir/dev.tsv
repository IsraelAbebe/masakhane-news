category	headline	text	url
politics	ዩክረይን ብጸረ መጥቃዕቲ ኣገደስቲ ከተማታት ተቖጻጺራ	"ዩክረይን ብዝገበረቶ ጸረ መጥቃዕቲ ኣብ ኢድ ሓይልታት ሩስያ ዝጸንሓ ኣገዳስቲ ከተማታት ተቖጻጺራ። ብቕልጡፍ ጸረ መጥቃዕቲ ዩክረይን ዝተደፍኡ ሓይልታት ሩስያ ካብ ኣገደስቲ ምብራቓውያን ከተማታት ስሒቦም። ሰብመዚ ዩክረይን፡ ሰራዊቶም ብቐዳም ናብታ ኣብ ምብራቕ ቀንዲ መናሃሪ ዕጥቅን ስንቅን ዝነበረት ከተማ ኩፒያንስክ ከም ዝኣተዉ ገሊጾም ። ሚኒስትሪ ምክልኻል ሩስያ ከኣ ሰራዊቱ ""ምእንቲ ኪወዳደቡ” ናብቲ ኣብ ጥቓኡ ዘላ ከተማ ኢዝዩም ከም ዘንሰሓቡ ገሊጹ ። ብተወሳኺ፡ ንግንባር ዶነትስክ 'ንምድልዳል"" ካብታ ሳልሰይቲ ከተማ ባላቅሊያ ከም ዝወጽኡ እውን ኣረጋጊጹ። ሩስያ ኣብ ሚያዝያ ካብ ዝሓዘቶ ከባቢታት ኪየቭ ምስሓባ  ዩክረናውያን ነቲ ጸብለልታ እንተዓቂቦሞ ዓቢ ዓወት እዩ። ፕረዚደንት ቮሎዲሚር ዘለንስኪ ብቐዳም ለይቲ ኣብ ዝሃቦ ናይ ቪድዮ መደረ፡ ዩክረይን ኣብዚ ወርሒ እዚ ብሓድሽ መልክዕ ጸረ መጥቃዕቲ ካብ እትጅምር ንነጀው፡ ካብቲ ሓይልታት ሩስያ ተቖጻጺሮሞ ዝጸንሑ መሬታ ኣስታት 700 ስኴር ማይልስ ተቖጻጺራ ምህላዋ ገሊጹ። ከምቲ ንሱ ዝበሎ፡ ኣብተን ዳሕሮት 48 ሰዓታት ጥራይ ፍርቂ ካብቲ ዝገለጾ መሬት ከምዝሓዙ እዩ ዝሕብር። ፕረዚደንት ዘለነስኪ ኣብቲ ብሓሙስ ምሸት ዝሃቦ መግለጺ ዕጽፊ ናይዚ ሓራ ዝወጽአ መሬት ክቆጻጸሩ ከም ዝኽእሉ እዩ ገሊጹ ነይሩ። ሩስያ ሰራዊታ ካብ ኣይዙም ከም ዝሰሓቡ ምግላጻ ንዩክረይን ካልእ ዓወት እዩ። ምኽንያቱ እታ ከተማ ቀንድን ኣገዳሲትን መደበር ወተሃደራት ሞስኮ እያ ነይራ። ሩስያ "" ንግንባር ህዝባዊት ሪፓብሊክ ዶነትስክ ንምድልዳል፡ ኣብ ዝሓለፈ ሰለስተ መዓልቲ ካብ ኣይዙምን ባላክሊያን ስሒብና” ክትብልመግለጺ ሂባ። "" [በቲ ጸረ መጥቃዕቲ] ኣብ ሰራዊት ሩስያ ጕድኣት ምእንቲ ኸይወርድ፡ [ከዝልቑ እንከለው] ኣብ ልዕሊ ጸላኢ ሓያል ናይ ተዅሲ ጉልባብ ኢና ኣካይድና።"" ኢላ። ድሕር’ዚ ነዊሕ ከይጸንሐ: ቀንዲ ኣማሓዳሪ ናይቲ ሩስያ እትቈጻጸሮ ክፋል ዞባ ካርኪቭ: እቶም ነበርቲ ""ህይወቶም ንምድሓን"" ናብ ሩስያ ክግዕዙ ሓሳብ ኣቕሪቡ። ኣመሓዳሪ ናይታ ጎረቤት ዞባ በልጎሮድ ድማ፡ ነቶም ዶብ ሰጊሮም ንሩስያ ዝኣትው ሰባት፡ ሕክምናዊ ክንክንን መሞቕን ዘቕርባ ተንቀሳቐስቲ መሳለጥያታት ከም ዝቐረበ ገሊጹ ። እዚ ምዕባለታት እዚ፡ ሰራዊት ዩክረይን ነቲ ሩስያ ተቖጻጺራቶ ዝነበረት ግዝኣቶም ናይ ምምላስ ዓቕሚ ከም ዘለዎም ዘርኢ ምልክት ብምዃኑ፣ኪየቭ ንምዕራባውያን ደገፍታ ወተሃደራዊ ደገፎም ብዝተዓጻጸፈ ክቕጽሉላ ትሓትት ኣላ። ትንተና ብጋዜጠኛ ኦርላ ጉየሪን ኢንተርናሽናል ኮርስፖንደንት ኣብ ማእከላይ ዩክረይን ቅልጣፈ ናይቲ ጸረ መጥቃዕቲ ንሩስያውያን ጥራይ ዘይኮነ ንገሊኦም ዩክሬናውያን እውን ንክኣምኑዎ ኣገሪምዎም እዩ ። ኣብዚ ቦታ እዚ ዝነብሩ ሰባት ፡ እዋናዊ ሓበሬታ ንምርካብ ይጽገሙ  እዮም ። ሩስያውያን ኣብዚ እዋን እዚ፡ ክልተ ቀንዲ መደበር ሎጂስቲካዊ ዝነበራ ቦታታት ስኢኖም ኣለዉ። ንሳተን ቀንዲ መሳለጥያ መገዲ ባቡር ዝርከበን ኢዙምን ኩፒያንክን እየን። እዚ ወተሃደራዊ ምንስሓብ ንፕረዚደንት ፑቲን ሕፍረት እዩ። ጋዜጠኛታት ናብ ቦታ ዓውደ ውግእ ክንንቀሳቐስ ስለ ዝተኸልከልና  ኣብ ቅድመ ግንባር ክንበጽሕ ኣይከኣልናን። ዩክረይን ነቲ ናይ ሓበሬታ ውግእ ክትቈጻጸሮ ወሲና እያ። ይኹን እምበር፡ ወተሃደራት ዩክረይን ሰንደቕ ዕላማኦም ኣብቲ ሓራ ዝወጸ ቦታታት ከንበልብሉ ዘርኢ ኣሳእል ኣብ ማሕበራዊ መራኸቢ ብዙሃን ይወጽእ ኣሎ። እዚ ኵሉ ንዩክሬናውያን ዓወት ነቶም ዝሕግዙዋ ምዕራባውያን ከኣ ተስፋ እዩ። ሩስያውያን ክሳዕ ሕጂ ሓደ ሕምሲት መሬት ዩክረይን ሒዞም ኣለዉ። እቲ ውግእ ብቕልጡፍ ከብቅዕ’ዩ ኢሎም ዝሓስቡ እውን ሒደት ኣይነበሩን። ይኹን እምበር፡ ዩክሬናውያን ኣብዚ እዋን እዚ ንሩስያውያን ኣብ ውግእ ክደፍኡዎም ከም ዝኽእሉ ኣርእዮም እዮም።  እዚ ከኣ ንመናውራ ጥራይ ኣይኰነን። ሓደ ወተሃደራዊ ክኢላ ከም ዝበሎ፡ ድሕሪ ካልኣይ ውግእ ዓለም [ኣብ ኵናት ዩክረይን] ክልተ ኣሃዱታት ሩስያ ጠፊኡ ኣሎ። ኣቐድም ኣቢሉ፡ ሰብመዚ ምክልኻል እንግሊዝ፡ ዩክረይን ካብቲ ሩስያውያን ዝቈጻጸርዋ ዝነበሩ ክሊ ኣስታት 50 ኪ.ሜ ከምዝተቐጻጸሩ ገሊጾም ነይሮም ። ሚኒስትሪ ምክልኻል ዓዲ እንግሊዝ፡ ""ሓይልታት ሩስያ ብሃንደበት ተደፊኦም ክዀኑ ይኽእሉ እዮም"" ኢሉ። ""እቲ ግጥም ፈኲስ እዩ ነይሩ። ኣሃዱታት ዩክረይን ድማ ንሓያሎ ከተማታት ማሪኾም ወይ ኣኽቢቦም ኣለው።"" ዩክረይን ኣህጉራዊ ቘላሕታ ናብቲ ኣብ ደቡባ እትርከብ ከተማ ከርሰን እንከሎ፡ ብዘይ ተጸበዩዎ መገዲ ኣብ ምብራቓዊ ሸነኽ ጸረ መጥቃዕቲ  ጀሚራ። ወተሃደራውያን ተንተንቲ፡ ሩስያ ነታ ከተማ ንምክልኻል ንገለ ካብቲ ምኩር ሰራዊታ ኣቐድም ኣቢላ ካብቲ ዝገደፈቶ ቦታታት ከም  ዘግዓዘቶ እዮምዝኣምኑ ። ይኹን እምበር፡ ዩክረይን ኣብ ምብራቕ ባይታ ስለ ዝረኸበት፡ ብደቡብ እውን ተስፋ ረኺባ ኣላ ኢሉ እቲ በዓል ስልጣን። ወሃቢ ቃል ደቡባዊ እዝ ሰራዊት ዩክረይን ናታሊያ ጉመኒዩክ ፡ ""ኣብቲ ግንባር ካብ ክልተ ክሳብ ደርዘን ኪሎሜትራት"" ከምዝደፍኡ ገሊጹ። ሚኒስተር ጉዳያት ወጻኢ ዩክረይን፡ ዲሚትሮ ኩለባ፡ እዚ ሓድሽ ምዕባለታት፡ እንተደኣ ምዕራብ እኹል ወተሃደራዊ ዕጥቂ ተሓባቢራ፡  ሰራዊቱ፡ ንሰራዊትሩስያ ክስዕሩ ከም ዝኽእሉን ነቲ ውግእ ብዝቐልጠፈ ክንውድኦ ኢና ኢሉ። ይኹን እምበር፡ ኣብ ደቡባዊ ግንባር ዝዋግኡ ዘለው ሰራዊት ሩስያ መከላኸሊ ድፍዓቶም ከም ዘጠናኸሩን ሰራዊት ዩክረይን ኣብቲ ጀሚሩዎ ዘሎ ጸረ መጥቃዕቲ ከቢድ ተቓውሞ የጋጥሞ ከምዘሎን ገሊጾም። ኣብ ካርኪቭ እውን ትማሊ ቀዳም ብዝተተኮሰ ሮኬት ሩስያ፡ ሓደ ሰብ ተቐቲሉ፡ ሓያሎ ኣባይቲ እውን ዓንዩ ኣሎ። ሰበ-ስልጣን ዩክረይን፡ ሰራዊቶም ኣብ ከተማ ኩፒያንስክ  ንባንዴራ ሩስያ ረጊጾም ባንዴራ ዩክረይን እናንበልበሉ ዘርኢ ስእሊ ኣብ ማሕበራዊ መራኸቢታት ዘርጊሖም። ብዓርቢ ፕረዚደንት ዘለንስኪ፡ ሓይልታቱ ""በብቝሩብ ሓደስቲ ቦታታት ይቈጻጸሩ"" ከም ዘለዉን ""ንባንዴራ ዩክረይን ናብ ቦትኣ ይመልሱዋን ንዅሉ ህዝቢ ዑቕባ ከም ዝኾኑዎን ገሊጹ ነይሩ። ብተወሳኺ፡ ኣሃዱታት ሃገራዊ ፖሊስ ናብቲ ሓራ ዝወጸ ሰፈራታት ይምለሱ ከም ዘለዉን ነበርቲ እቲ ከባቢ ብሩስያውያን እተፈጸመ ናይ ውግእ ገበን ሪፖርት ክገብሩሉ ተማሕጺኑ። እቲ ጻውዒት ድሕሪ እቲ ኣብ ዩክረይን ዝመደበሩ ጕጅለ ምክትታል ውድብ ሕቡራት ሃገራት ሓይልታት ሞስኮ ""ኣብ ልዕሊ ምሩኻት ኲናት ብዙሕ ጥሕሰት ከም ዝፈጸመ"" ጸብጻብ ምቕራቡ እዩ። እቲ ጸብጻብ ሕቡራት ሃገራት ሰራዊት ዩክረይን ""ኣብ ልዕሊ ምሩኻት ኲናት ግፍዒ"" ከም ዝፈጸመ እውን ከሲሱ እዩ ። ኣብ ርእሲ’ዚ ሚኒስተር ጉዳያት ወጻኢ ጀርመን ኣንናሌና ባርባክ፡ በርሊን ኣብ ምክልኻል ዩክረይን ዝኣተወቶ ቃል ንምርኣይ ብቐዳም ኣብ ኪየቭ ሃንደበታዊ ምብጻሕ ፈጺማ። “ ሎሚ፡ [ህዝቢ ዩክረይን] ብቐጻሊ ኣባና ክውከል ከምዝኽእል  ንምርኣይ እየናብ ኪየቭ "" መጺአ ኢላ ሚስ ቤርቦክ ። ትማሊ ዓርቢ ሚስተር ዘለንስኪ ነቲ ኣፍራይ ሃሉክ ባይራክታር ዝተባህለ ድሮን ዘፍሪ ቱርካዊ ሰርኲይት ኣብ ዩክረይን ዝለዓለ ክብሪ ዘለዎ ህያብ ሸሊሙዎ። እታ ኣርባዕተ ሚሳይላት ክትስከም እትኽእል እቲ ካምፓኒ ዘፍርያ ቲቢ-2 እትበሃል ደሮን ሰንደቕ መኸተ ህዝቢ ዩክረይን ኰይና ኣላ ። ኣንካራ፡ እቲ ግጭት ካብ ዝጅመር ኣትሒዙ ኣብ መንጎ ኪየቭን ሞስኮን ናይ ምሽምጋል ተራ ትጻወት እኳ እንተ’ላ፡ ሚስተር ባይራክትር ነታ ልዑላውነታ ትከላኸል ዘላ ዩክረይን እምበር ንሩስያ ድሮንን ኣጽዋርን ምሻጥ ከምዝኣበየ ኣብ ነሓሰ ንማዕከን ዜና ሲ.ኤን.ኤን ገሊጹ ነይሩ።"	https://www.bbc.com/tigrinya/articles/cn4zm4jlrl1o
politics	ኤርትራ፡ እቶም ንልዕሊ 21 ዓመታት ዝተሰወሩ ኣባላት ጉጅለ-15 መን'ዮም?	"ብ18 መስከረም 2001፡ ላዕለዎት ሓለፍቲ ኤርትራ ዝነበሩ ፖለቲከኛታት፡ ሃገራዊ ባይቶ ኣብ ዝተመደበሉ እዋን ክእከብን ቅዋም ክትግበር፡ ንፕረዚደንት ኤርትራ ኣቶ ኢሳይያስ ኣፈወርቂ ድሕሪ ምሕታቶም ኣብ ቀይዲ ካብ ዝኣትው 21 ዓመት ኰይኑ'ሎ። ዝበዝሑ ካብቶም ብጉጅለ-15 ዝፍለጡ ላዕለዎት ሓለፍቲ ነበር፡ ኣብ እዋን ሰውራ ኤርትራ ኣባላት ማእከላይ ሽማግለን ኣባላት ፖለቲካዊ ቤት ጽሕፈትን ህዝባዊ ግንባር ዝነበሩ'ዮም። ካብቶም ሕቶ ዘቕረቡ፡ ኣባላት 'ጉጅለ 15' እቶም ዓሰርተ ሓደ፡ 18 መስከረም 2001 ኣብ ቀይዲ ክኣትዉ እንከለዉ፡ ካልኦት 4 ኣባላት እቲ ጕጅለ ግን ናብ ስደት ከምርሑ ዝተገደዱ እዮም። ሓደ ካብኦም፡ ኣምባሳደር ኣድሓኖም ገብረማርያም ግን ኣብ ለካቲት 2021 ብሞት ተፈልዩ። እቶም ኣብ ስደት ብሂወት ዝርከቡ ሰለስተ ድማ፡ ሚኒስተር ምክልኻልን ኣመሓዳሪ ዞባ ደቡብን ዝነበረ ኣቶ መስፍን ሓጎስ፡ ኣመሓዳሪ ከተማ ደቀምሓረ ዝነበረን ገዲም ተጋዳላይ ሰውራ ኤርትራን ኣቶ መሓመድ ቡርሃን ብላታን፡ ከምኡ'ውን ኣብቲ እዋን ኣምባሳደር ኤርትራ ኣብ ሕቡራት ሃገራት ዝነበረን ንነዊሕ እዋን ላዕለዋይ በዓል ስልጣን ሕቡራት ሃገራት ኰይኑ ዘገልገለን ኣቶ ሃይለ መንቀርዮስን እዮም። ንምዃኑ፡ እቶም ክሳብ ሎሚ ኣብ ቀይዲ ዝርከቡ 11 ላዕለዎት ሓለፍትን ኣዘዝቲ ሰራዊትን ነበር በዓል መን እዮም? 1. ማሕሙድ ኣሕመድ ሸሪፎ፡ ኣባል ማእከላይ ሽማግለን ፖለቲካዊ ቤትጽሕፈትን ህዝባዊ ግንባር ሓርነት ኤርትራ ዝነበረ እዩ። ድሕሪ ናጽነት፡ ኣባል ማእከላይ ባይቶ ህዝባዊ ግንባር ንዲሞክራስን ፍትሕን፡ ኣባል ሃገራዊ ባይቶ ኤርትራን ዝነበረ ኰይኑ፡ ሚኒስተር ወጻኢ ጉዳይን ሚኒስተር ዞባዊ ምምሓዳርን ኰይኑ እውን ዝሰርሐ እዩ። 2. ሃይለ ወልደትንሳኤ (ድሩዕ)፡ ኣባል ማእከላይ ሽማግለን ፖለቲካዊ ቤትጽሕፈትን ህዝባዊ ግንባር ሓርነት ኤርትራ ነይሩ። ድሕሪ ናጽነት፡ ኣባል ማእከላይ ባይቶ ህዝባዊ ግንባር ንዲሞክራስን ፍትሕን፡ ኣባል ሃገራዊ ባይቶ ኤርትራ ከምኡ'ውን ኣባል ካቢነ መንግስቲ ኤርትራ ዝነበረ እዩ። ብደረጃ ሚኒስተርነት ከኣ፡ ሚኒስተር ፋይናንስ፡ ሚኒስተር ጉዳያት ወጻኢ ከምኡ'ውን ሚኒስተር ንግድን ኢንዱስትሪን ኰይኑ ሰሪሑ። 3. ጴጥሮስ ሰሎሞን፡ ኣባል ማእከላይ ሽማግለን ፖለቲካዊ ቤትጽሕፈትን ህዝባዊ ግንባር ሓርነት ኤርትራ ነይሩ። ድሕሪ ናጽነት፡ ኣባል ማእከላይ ባይቶ ህዝባዊ ግንባር ንዲሞክራስን ፍትሕን፡ ኣባል ሃገራዊ ባይቶ ኤርትራን ኣባል ካቢነ መንግስቲ ኤርትራን ኮይኑ ኣገልጊሉ። ብደረጃ ሚኒስተርነት ከኣ ሚኒስተር ምክልኻል፡ ሚኒስተር ጉዳያት ወጻኢ ከምኡ'ውን ሚኒስተር ሃብቲ ዓሳ ኮይኑ ሰሪሑ። 4. ሜጀር ጀነራል ብርሃነ ገብረእግዚኣብሄር፡ ኣባል ማእከላይ ሽማግለን ፖለቲካዊ ቤትጽሕፈትን ህዝባዊ ግንባር ሓርነት ኤርትራ ዝነበረ እዩ። ድሕሪ ናጽነት፡ ኣባል ማእከላይ ባይቶ ህዝባዊ ግንባር ንዲሞክራስን ፍትሕን፡ ኣባል ሃገራዊ ባይቶ ኤርትራ፡ ኣዛዚ ሓይሊ ምድሪ ምክልኻል ኤርትራ፡ ከምኡ ድማ ሚኒስተር ንግድን ኢንዱስትርን ኰይኑ ዝሰርሐ እዩ። 5. ጀነራል ዑቕበ ኣብርሃ፡ ኣባል ማእከላይ ሽማግለን ፖለቲካዊ ቤትጽሕፈትን ህዝባዊ ግንባር ሓርነት ኤርትራ ነይሩ። ድሕሪ ናጽነት፡ ኣባል ማእከላይ ባይቶ ህዝባዊ ግንባር ንዲሞክራስን ፍትሕን፡ ኣባል ሃገራዊ ባይቶ ኤርትራ፡ ሚኒስተር ንግድን ኢንዱስትርን ከምኡ እውን ሓለቓ ስታፍ ሓይልታት ምክልካል ኤርትራ ዝነበረ እዩ። 6. በራኺ ገብረስላሰ፡ ኣባል ማእከላይ ሽማግለ ህዝባዊ ግንባር ሓርነት ኤርትራ ዝነበረ እዩ። ድሕሪ ናጽነት፡ ኣባል ማእከላይ ባይቶ ህዝባዊ ግንባር ንዲሞክራስን ፍትሕን፡ ኣባል ሃገራዊ ባይቶ ኤርትራን፡ ሚኒስተር ትምህርቲ፡ ሚኒስተር ዜና ከምኡ'ውን ኣምባሳደር ኤርትራ ኣብ ሃገረ ጀርመን ኰይኑ ሰሪሑ። 7. ብርጋዴር ጀነራል እስቲፋኖስ ስዩም፡ ኣባል ማእከላይ ሽማግለን ፖለቲካዊ ቤትጽሕፈትን ህዝባዊ ግንባር ሓርነት ኤርትራ ነይሩ። ድሕሪ ናጽነት ኣባል ማእከላይ ባይቶ ህዝባዊ ግንባር ንዲሞክራስን ፍትሕን፡ ኣባል ሃገራዊ ባይቶ ኤርትራን ዳይረክተር ጀነራል ኣታዊታት ውሽጢ ሃገር፡ ከምኡ'ውን ሓላፊ ስታፍ ፋይናንስ ሓይልታት ምክልኻል ኤርትራ ዝነበረ እዩ። 8. ጀርማኖ ናቲ፡ ካብ ካልኣይ ውድባዊ ጉባኤ ጀሚሩ ኣባል ማእከላይ ሽማግለን ፖለቲካዊ ቤትጽሕፈትን ህዝባዊ ግንባር ሓርነት ኤርትራ፡ ኣባል ማእከላይ ባይቶ ህዝባዊ ግንባር ንዲሞክራስን ፍትሕን፡ ኣባል ሃገራዊ ባይቶ ኤርትራን ከምኡ ድማ ኣመሓዳሪ ዞባ ጋሽ ባርካ ዝነበረ እዩ። 9. ሳልሕ እድሪስ ኬክያ፡ ካብ ካልኣይ ውድባዊ ጉባኤ ጀሚሩ ኣባል ማእከላይ ሽማግለን ፖለቲካዊ ቤትጽሕፈት ህዝባዊ ግንባር ሓርነት ኤርትራ ዝነበረ እዩ። ኣብ 1994 ኣባል ፈጻሚት ሽማግለ ህዝባዊ ግንባር ንዲሞክራስን ፍትሕን ኰይኑ ዝተመረጸ፡ ኣባል ሃገራዊ ባይቶ ኤርትራ፡ ዳይረክተር ቤት ጽሕፈት ፕረዚደንት ከም እውን ሚኒስተር መጓዓዝያን መራኸቢታትን ነይሩ። 10. ሓምድ ሕምድ፡ ካብ ካልኣይ ውድባዊ ጉባኤ ጀሚሩ፡ ኣባል ማእከላይ ሽማግለ ህዝባዊ ግንባር ሓርነት ኤርትራ ዝነበረ እዩ። ኣብ 1994 ኣባል ፈጻሚት ሽማግለ ህዝባዊ ግንባር ንዲሞክራስን ፍትሕን ኰይኑ ዝተመረጸ፡ ኣባል ሃገራዊ ባይቶ ኤርትራ፡ ኣመሓዳሪ ኣውራጃ ሰንሒት፡ ኣምባሳደር ሃገረ ኤርትራ ኣብ ሱዳን፡ ከምኡ'ውን ኣብ ሚኒስተሪ ጉዳያት ወጻኢ፡ ዳይረክተር ጀነራል ጠረጴዛ ማእከላይ ምብራቕ ኰይኑ ሰሪሑ። 11. ኣስቴር ፍስሃጽዮን፡ ካብ 1994 ክሳብ 2001 ኣባል ማእከላይ ሽማግለ ህዝባዊ ግንባር ንዲሞክራስን ፍትሕን ከምኡ'ውን ኣባል ሃገራዊ ባይቶ ኤርትራ ነይራ። ከምኡ ድማ ኣብ ሚኒስtሪ ማሕበራዊ ጉዳያት፡ ዳይረክተር ጀነራል ኰይና ዘገልገለት እያ። ብተወሳኺ፡ ተደናገጽቲ እቲ ምንቅስቓስ ዝተበሃሉን፡ ጋዜጠኛታት ብሕትን፡ ካልኦት ላዕለዎትን ታሕተዎትን ካድራት ኣብ ዝተፈላለየ ቦታታት ተኣሲሮምን ሃለዋቶም ዘይፍለጥ ከምዘለዉ ይግለጽ። ካብ መስከረም 2001 ጀሚሮም ኣብ ትሕቲ ቀይዲ ዝርከቡ፡ ጋዜጠኛታትን ላዕለዎት ሓለፍቲ መንግስትን ነበር ዝርከብዎም እሱራት፡ ካብታ ዝተኣሰሩላ ዕለት ጀሚሮም ምስ ዝኾነ ሰብ ከይራኸቡ ተገሊሎም ዝተኣሰሩ ኮይኖም ይቕጽሉ ኣለዉ። ዝዀነ ሰብ ክበጽሖም፡ ጠበቃ ክግበረሎም ምስ ማሕበር ቀይሕ መስቀልን ቤተሰቦምን ከይራኸቡ ተኸልኪሎም ኣለዉ። መንግስቲ ኤርትራ ንዅነታት እዞም እሱራት ከም ምስጢር ሒዙ፡ ንዝዀነ ኣካል ርእይቶ ካብ ምሃብ ተቘጢቡ ይርከብ። ነዞም እሱራት ብዘይካ እቶም ብቐረባ ዝሕልውዎም ዋርድያታት ዝዀነ ካልእ ሰብ ክርእዮም ይዅን ክበጽሖም ዝፍቀድ ኣይኮነን። ብሂወት ይሃልዉ ኣይሃልዉ እውን ካብ መንግስቲ ዝተወሃበ ወግዓዊ ሓበሬታ ክሳብ ሕጂ የለን። ዝበዝሑ ካብኣቶም ግን ኣብ ቀይዲ እንከለው ሞይቶም እዮም ተባሂሉ ይእመን። እዞም ኣብ መስከረም 2001 ዝተኣሰሩ ላዕለዎት ሓለፍቲ ነበር፡ ኣብ መጀመርታ ኣብ እምባትካላ ተኣሲሮም ድሕሪ ምጽናሕ ኣብ ሰነ 2003 ናብ ዒራዒሮ ዝበሃል ቦታ ከምዝተሰጋገሩ ይንገር። ሃገራዊ ባይቶ፡ ኣብ መወዳእታ ጥሪ 2002 ኣብ ዝገበሮ ኣኼባ፡ ንጕጅለ 15 'ከዳዓትን ፈላለይትን' ክብል ገሊጽዎም ነይሩ። እቲ ባይቶ ብተወሳኺ፡ 'ንፕረዚደንት ካብ ስልጣኑ ንምእላይ ፈቲኖም' ክብል ጠቒስዎም እዩ። ፕረዚደንት ኢሳይያስ ኣፈወርቂ፡ ንህሉው ኵነታት እሱራት ካብ ምግላጽ ተቘጢቡ እዩ ዘሎ። ኣብ 2010፡ ብናይ ቀጠር ጋዜጠኛ ንዅነታት ጕጅለ 15 ተሓቲቱ ኣብ ዝመለሰሉ፡ ""ብዛዕባ እዚ ዝፈልጦ ነገር የብለይን፡ እዚ ጉዳይ እንተተረሰዐ ይሓይሽ"" ኢሉ መሊሱ ነይሩ። ፕረዚደንት ኢሰይያስ ኣፈወርቂ፡ ኣብ ግንቦት 2008 ምስ ኣልጀዚራ ኣብ ዝገበሮ ቃለ መጠይቕ'ውን ብዛዕባ ምስዞም ላዕለዎት ሓለፍቲ ተኣሲሮም ዝርከቡ ጋዜጠኛታት ኣብ ዝተሓተተሉ ""ዝተኣሰሩ ኣይነበሩን፡ ዝተኣሰሩ የለዉን፡ ዝንቡዕ ሓበሬታ ኢኻ ሒዝካ ዘለኻ"" ክብል መሊሱ ነይሩ።"	https://www.bbc.com/tigrinya/articles/c6pznjz67ywo
entertainment	"ጆርጆ ድራር፡ ""ናጽነት እንተሎ ሰብ ክማሃርን ክባላሓትን ይኽእል እዩ"""	"ኣብ ጉዕዞ ህይወት፡ ጽንኩርን በዳህን ኩነታት ሓሊፎም ዝዕወቱ ውሑዳት ሰባት ኣይኮኑን። ከም ስደተኛ ኣብ ዘይፈልጡዎ ዓድን ሕብረተሰብን ተሰዲዶም፡ ማሕበራውን ባህላውን ብድሆታት ከምኡ'ውን ሻቕሎትን ጭንቀትን ስደት ተጻዊሮም፡ ንክዕወቱ ዝያዳ ሓላፍነትን ጻዕርን የድልዮም። ነቲ ዝተጓናጸፍዎ ዓወትን ዝረኸቡዎ ዕድልን ምስ ካልኦት ክካፈሉዎ እንከለው ከኣ ዕግበት ይስመዖም። ጆርጆ፡ ሓደ ካብቶም ኣብ ጉዕዞ ስደቶም ብዙሕ ፈተና ዝረኣዩን ብብዙሕ ብደሆታት ዝሓለፉን ዓሰርተታት ኣሻሓት ኤርትራውያን ኮይኑ፡ ነቲ ዝተጓነፎ ብድሆታት ተጻዊሩ፡ ንህይወቱ ብትምህርቲ ኣዕጢቑ ፡ ኣብ ሃገረ ስዊዘርላንድ ኮይኑ ንህዝቢ ብማሕበራዊ ሚድያ የስተምህር ኣሎ። እቲ ዝምህሮ ትምህርቲ ድማ ኣብ ማሕበራውን ቁጠባውን ህይወት ሰባት ዝሕግዙ ኣገደስቲ ዛዕባታት እዩ። ጆርጅ ድራር ኣብ ሓሊብ ጅሉጥ ዝተባህለ ገጠር ተወሊዱ ኣብ ከተማ ከረን ዓብዩ። ኣብ ከተማ ከረን ክሳብ መባእታ ትምህቱ ድሕሪ ምክትታል፡ ናብ ማእከላይ ደረጃ ትምህርቱ ንምክትታተል ናብ ከተማ ደቀምሓረ ኣምሪሑ። ካልኣይ ደረጃ ቤት-ትምህርቱ ድማ ኣብ ከተማ መንደፈራ ተኸታቲሉ። ካብ መባእታ ኣትሒዙ ኣብ ትምህርቱ ልዑል ተገደስነት ዝነበሮ ጆርጆ፡ ኣብ 2002 ኣብ ሃገራዊ መልቀቒ ፈተና፡ ናይ ዲግሪ ነጥቢ ረኺቡ ኣብ ዩኒቨርሲቲ ኣስመራ ተጸንቢሩ። ኣርባዕተ ዓመት ተማሂሩ፡  ኣብ 2006 ብኣግሪካልቸራል ኢኮኖሚክስ ብዲግሪ ተመሪቑ። ካብ ንእስነቱ ኣብ ትምህርቱ ዕቱብ ምክትታል ዝነበሮ  ጆርጆ፡ ብዘይ ትምህርቲ ሓደ ሰብ ከህልዎ ዝኽእል ቁም ነገርን ጽልዋን ኣዝዩ ትሑት እዩ ይብል። ኣገዳስነት ትምህርቲ ግን ክሳብ ብህይወት ዘለኻ ምሰኻ ዝነብር ዘይበርስ ሃብቲ እዩ ዝብል ኣመላኻኽታ ኣለዎ። ስለዝኾነ ድማ፡ ኣብ ስደት ይኹን፡ ኣብ ውሽጢ ኤርትራ ኣብ ዝነበረሉ ትምህርቱ ብዕቱብ ተኸታቲሉ። ድሕሪ ናይ ዩኒቨርሲቲ ትምህርቱ፡ ብወፍሪ ዋርሳይ ይከኣሎ ኣብ ዝህነጽ ዝንበረ ዲጋ ገርሰት ተመዲቡ። እቲ ተሰሪሑ ዝነበረ ዲጋ ወላ እኳ ኣዝዩ ሰፊሕ እንተነበረ፡ እቲ ዲጋ ብቴክለኖሎጂ ስለዘይተሰነየ ዘድሊ ቅድመ ኩነት ( ካች ኣፕ) ስለዘይተግበረሉ፡ ብዙሕ ልምዓታዊ ስርሓት ከሰላስል ኣይከኣለን። ""እቲ ፕሮጀክት፡ ጽቡቕ ምሕደራን ቴክኖሎጀን እንተዝህልዎ"" ይብል ጆርጆ፡ ዝህልዎ፡ ብፍርያቱ ኣብ ማሕበራውን ቁጠባውን መነባብሮ ህዝቢ ኤርትራ ብዙሕ ግደ ክጻወት ዕድል ከምዝነበረ ይሕብር። እንተኾነ፡ ዝበዝሐ ሰብ ኣብ ኤርትራ በቲ ዝተማህሮ ዓውዲ ዘይኮነስ መንግስቲ ኣብ ዝደልዮን ዝመደቦን ስለዝሰርሕ ብዙሕ ዕግበት ዝሰኣነ መንእሰይ ንስደት ኣምሪሑ። ጆርጅ እውን ኣብ መወዳእታ 2006 ንስደት ኣምሪሑ። ጆርጆ እውን ከም መሰልቱ መንእሰያት ካብ ኤርትራ ንሱዳን ኣትዩ ንኹሉ ጽንኩር ጽምእን ጥምየትን ተጻዊሩ፡ በተን ጽዒሩን ደኺሙን ዘዋህለለን ዝርካበን ገንዘብ ንኤውሮጳ ኣትዩ። ንሱዳን 50 ናቕፋ ጥራሕ ሒዙ ዝኣተወ ጆርጀ ምስ ካልኣዩ ዓርኩ ኮይኑ ተለቓቒሑ ቤት-ብልዒ ከፊቱ ህይወቱ ክሃንጽ ጀሚሩ። ""ተበግሶን ትብዓትን እንተሎ ገንዘብ ይመጽእ'ዩ"" ዝብል ጆርጅ ኣብ ሱዳን ደሓን ህይወት ክመርሕ እኳ እንተጀመረ ክመሃር ኣለኒ ዝብል ብርቱዕ ድሌት ስለዝነበሮ ንእስራኤል ክኸይድ ወሲኑ። ስዘይቀንዖ ግን ተታሒዙ ተኣሲሩ ንካርቱም ተመሊሱ። ከም ብሓዲሽ ድማ፡ ካብ ባዶ ኣብ ናይ ህንዳውያን ቤት-ትምህርቲ ከም መምህር ተቖጺሩ ስራሕ ጀሚሩ። እቲ ኣብ ኤርትራ ዝተማህሮ ዓውዲ ድማ ኣብ ሱዳን ዋጋን ክብረትን ከምዘሎዎ ፈሊጡ። ይኹን እምበር፡ ሕጂ'ውን ንኻልእ ዓዲ ከማዕዱ ጀሚሩ-ንኤውሮጳ ንክኣቱ ፈታኒ ጉዕዞ ሰሃራ ክሰግሮ ነይሩዎ። ኣብቲ እዋን፡ ድሮ መገዲ ሰሃራ ተለሚዱን ተጸኒዑን እኳ እንተነበረ ጽምእን ጥሜትን ግን ነይሩ። ስግኣት ሸፋቱ ሰሃራን ሲናይን ከኣ እቲ ዝዓበየ ነይሩ። ""ሰብ ሽግር ጉዕዞ ሊብያ እዩ ዘዘንቱ፡ ንዓይ ግን ልዕሊ ሞት እተን ጨቐቕ ኢለ ዘዋህለልኩዎን ናይ ጉዕዞይ ገንዘብ ከይዝመት እሞ ሓዲግ መዲግ ተሪፈ ከይድረብ እየ ዝሰግእ ነይረ - ምኽንያቱ ማንም ክሕግዘኒ ዝኽእል ሰብ ስለዘይነበረ"" ይብል ነቲ ዘሕለፎ ጭንቀትን መከራን እናዘከረ። ""ኣብቲ እዋን ሰብ ንሊብያ ክኸይድ ጸሎት ይገብር ነይሩ። ኣነ ግና ግን ገንዘብ ክረክብ ጸሎት እገብር ነይረ። ሰብ ኣብ ባሕሪ ከይመወት ይፈርሕ ነይሩ። ኣነ ግን እተን ዘለዋኒ ገንዘብ ከይስረቓኒ እፈርሕ ነይረ"" ይብል። እቲ ለይትን ቀትርን ኬድካ ዘይውዳእ፡ ወላ ሓንቲ ገረብ ዘይትርእዮ ጎላጉል ኣጻምእ ሳህራ ክሳዕ ክንድኡ ጽንኩር ምዃኑ ምንም ኣመት ከምዘይነበሮ ዝገልጽ ጆርጆ፡ እቶም ሰምሰርቲ/ደላሎ ናብቲ መራኽብ ዝነበረኦ ቦታ ክወስድዎም እንከለው ዝነበረ ዕግርግርን ከልበትበትን ብቃላት ክገልጾ ይጽገም። ኣብ መርከብ'ውን ኣስታት 300 ከምዝነበሩን፤ ኣብ ማእከሎም ድማ ጀሪካናት ናይ ነዳዲ ከምዝነበረን፡ እቲ ነዳዲ ፈሲሱ ኩሉ ስብ ኣብ ነዳዲ ኮፍ ኢሉ ምንባሩን፤ እዚ ድማ ነቲ ሰብ ብቐሊሉ ከጥፍኦ ተኽእሎ ከምዝነበረን ይሕብር። ዕድል ገይሩ ጆርጅ ንኤውሮጳ ምስ ኣተወ ጽቡቕ ናይ ትምህርቲ ዕድል ንኽረክብ ናብ ዓዲ እንግሊዝ ክኣቱ ፈቲኑ። ስለዘይሰለጦ ግን ናብ ሃገረ ስዊዘርላንደ ኣምሪሑ። ኣብ ስዊዘርላንድ፡ ስራሕን ትምህርትን ኣይርከብን እዩ ይበሃል ስለዝነበረ ድሌት ትምህርቱ ኣወንዚፍዎ እዩ ነይሩ። ጆርጆ፡ ኣብ ኤውሮጳ ክኣቱ ክብገስ እንከሎ፡ ኣምላኽ ነቲ ባሕሪ ብሰላም ከስግሮን ወረቐት ከውህቦን ይጽሊ ምንባሩ ነቲ ዝተረፈ ግን ባዕሉ ሰሪሑ ከጥርዮ ምዝኽእል እምነት ከምዝነበሮ ይሕብር። ""ኣብ ኤውሮጳ ካብ ዚሮ ክጅምር እንከሎኩ ጸቕጢ ነይሩኒ። ግን ብሕማቅ ኣይርእዮን እየ። ንስዊዘርላንድ ምስ ሓንቲ ስረ እየ መጺኣ። ካብ ታሕቲ ስለዝጀመርኩ ድማ ናብ ላዕሊ ገጸይ ክሰጉም ክኢለ። ብዝከኣለኒ ድማ ንቕድሚት ሰጒመ"" ይብል። ኣብ ስዊዘርላንድ ትምህርቲ ጀሚሩ ኣብ ብሉጻት ዩኒቨርስታት ቀዳማይን ካልኣይ ዲግሪ ብእንግሊዘኛ ተማሂሩ። እቲ ዝነበሮ ዓዲ ናጽነትን ዕድላትን ስለዝኸፈተሉ ድማ፡ ነቲ ዝደልዮን ዝብህጎን ክሰርሕን ከማዕብል ጀሚሩ። እቲ ናጽነት ድማ ነቲ ንሱ ዝደልዮ ክገብር ብዘይ ገደብ ክጽዕር ተበጊሱ። ነዚ ኩሉ ዕድላት ዝሃቦ ሃገረ ስዊዘርላንድ ምስጋና ይግበኦ ከኣ ይብል። ""እዚ ዓዲ ምስጋና ዘድልዮ ዓዲ እዩ። ብዙሕ ዕድልን ትምህርተን ናጽነትን ሂቦምና እዮም። ካብ ቦዶ መጺእካ ሰብ ትኾነሉ ዓዲ እዩ"" ብምባል ከኣ የድንቖ። ጆርጆ ኣብ 2008 እዩ ንሃገረ ስዊዘርላንድ ኣትዩ። ንከባቢ 11 ዓመት ዝኸውን ድማ ኣብ ከተማ ባዚል ይነብር ኣሎ። ጆርጆ ትምህርቱ ምስ ወደኣ፡ ኣብ ስዊዝ ኣብ ዝርከባ ብሉጻት ኩባንያትታት ተቖጺሩ ክሰርሕ ጀሚሩ። ንሱ ኣብ ሆፍማንን ሮች (Hoffmann La Roche) ከምኡ'ውን ኣምናን (Ammann group) ዝተባህላ ኩባንያታት ሰሪሑ። ኣብ ዝተፈላለዩ ጽፍሕታት ናይ ፋይናንስ'ውን ገንዘብ ኣዋፊሩ ይርከብ። እዚ ካብ ዩኒቨርሲታትን ኩባንያታትን ዝቐሰሞ ተመኩሮን ዕድላትን ከኣ ምስ ኩሉ ኤርትራዊ ክካፈሎ ኣለኒ ብዝብል ጽቡቕ ሓሳብ ነቲ ምስትምሃር ጀሚርዎ። ኣገዳሲ ዛዕባ ዝብሎ ዝተፈላለየ ኣርእስታት ስለዝምህር ከኣ ካብ ሰባት ኣወንታዊ ግበረ-መልሲ ከምዝረኸበ ይዛረብ። ጆርጆ ነቲ ዝረኸቦ ዕድልን ትምህርተን ምስ ህዝቡ ክካፈሎ ክሕግዝን ክምህርን ጀሚሩ። ""ሕብረተሰብና ብዛዕባ ፋይናንስ ዝምህሮ እንተዘይረኺቡ ብቐሊሉ ክፈልጦ ኣይክእልን እዩ። ንሕና ተሰዲድና ገንዘብ ክንሕዝ ኣለና በሃላይ እየ። ሓላፍነታውያነ ኬንና ንስድራናን ንሃገርና ክንከውን ይግባእ"" ከኣ ይብል። ብዙሐት ካብ ሰማዕቱ፡ ብዙሕ ፍልጠት ደሊብና ሓያል ለውጢ ከኣ ኣምጺእና ዝብሉ ኣለው።  ""ዝተፈላለዩ ሰባት ትምህርትኻ ይሕግዘና፡ ኣብ ግዜ ጭንቐት ድማ ከም መበራትዒ የገልግለና ኣሎ"" ዝብል ኣወንታዊ ግብረ-መልሲ ከምዝህቡዎ ድማ ይዛረብ። ""ሰባት ንኽትምህር ብዙሕ መጻሕፍቲ ከተንብብ ስለዝለካ ልዕሊ ኩሉ ሰብ ኣነ እየ ዝጥቀም ዘለኹ"" ዝብል ጆርጅ፡ ነቲ ንህዝቢ ዘቕርቦ ትምህርቲ ባህ እናበሎ ከምዝገብሮ ብምቕሉል ትሕትና ይዛረብ። ኣብ ኤርትራ ሰላም እንተወሪዱ፡ እዚ ኣብ ዝፈላለየ ሃገራት ተሲዲዱ ዘሎ ዜጋ፡ ዕድል ረኺቡ ክምለስ እንተኽኢሉ፡ ነቲ ዝቐሰሞ ትምህርትን ፍልጠትን ነታ ሃገር ኣዝዩ ክሰርሓላን ከማዕብላን ከምዝኽእል ተስፍኡ ይግለጽ። ንሱ'ውን ነዚ ዝረኸቦ ፍልጠትን ተሞኩሮን ሒዙ ንሃገሩ ተመሊሱ ወናኒ ትካላትን ናይ ስራሕ ዕድላትን ክፈጥርን ትጽቢት ከምዘለዎ ይዛረብ። እቲ መንእሰይ ድማ ነቲ ኣብ ምዕራብ ሃገራት ረኺብምዎ ዘሎ ናይ ስራሕን ፍልጠትን ዕድል ብግቡእ ክጥቀመሉ ይመክር። ""ነዚ ኣብዚ ዓዲ ዝቐሰምክዎ ትምህርትን ፍልጠትን ኣብ ሃገረይ ብሰፊሑ ክሰርሐሉ'እየ"" ድማ ይብል። ልዕሉ ኩሉ ግን፡ እዚ ኩሉ እንሓልሞን ዝተማሃርዮን ኣብ ግብሪ ከነውዕሎ፡ ኣብ ሓንቲ ሃገር ናይ ስራሕን ትምህርትን ናጽነት ከምዘድሊ የተሓሳስብ። ኣብዚ እዋን ናቱ ትካል ከምዘማሓድርን፤ ነቲ ናቱ ጽልዋ ኣብ ሕበረተ-ሰብ ከዕብዮን ከምዝደል'ውን ገሊጹ።"	https://www.bbc.com/tigrinya/51695205
health	ህይወት ዝቕይር መድሃኒት ዓይነት 1 ሕማም ሽኮር ኣብ ኣሜሪካ ተፈቒዱ	"ንዕቤት ዓይነት 1 ሕማም ሽኮር ከም ዘደናጉዮ ዝተረጋገጸ ""ህይወት ዝቕይር"" መድሃኒት ፍወሳ ምክልኻል ዓቕሚ፡ ኣብ ኣሜሪካ ካብ ተቖጻጸርቲ ፍቓድ ረኺቡ። እዚ ""ሓድሽ ዘመን"" ሕክምና ዘመልክት 'ቴፕሊዙማብ' ዝተበሃለ መድሃኒት፡ ንመጀመርታ ግዜ ነቲ ምልክታት ጥራይ ዘይኮነስ ነቲ ሱር ጠንቂ እቲ ሕማም ከም ዝቃለስ ክኢላታት ይገልጹ። ንናይ ምክልኻል ዓቕሚ ዳግማይ ክደላደል ብምግባር እቶም ኢንሱሊን ዘፍርዩ ጣፍያዊ ዋህዮታት ብጌጋ ከይጥቅዑ ዝገብር እዩ። እቲ መድሃኒት ፍቓድ ምርካቡ ኣብ ኣብ ካልኦት ሃገራት እውን ተመሳሳኪ ፍቓድ ንክረክብ መንገዲ ክኸፍት ተኽእሎ ኣሎ። ኣብ መላእ ዓለም ኣስታት 8.7 ሚልዮን ሰባት ዓይነት 1 ሕማም ሽኮር ኣለዎም። ኣብ እንግሊዝ እዚ ኩነታት ልዕሊ 29 ሽሕ ህጻናት ሓዊሱ ን400 ሽሕ ሰባት ይጸሉ። ኣብ ዓይነት 1 ሕማም ሽኮር፡ ስርዓተ ምክልኻል ሕማም (ንባክተርያን ቫይረሳትን ዝቃለስ) ብጌጋ ነቶም ኢንሱሊን ዘፍርዩ ቁልፊ ዋህዮታት ጣፍያ የጥቅዕ። ኢንሱሊን ኣብ ጥዕና ደቂ ሰባት ወሳኒ እዩ፤ ኣካላትና ሽኮር ንጸዓት ንኽጥቀመሉ ይሕግዝ። መብዛሕትኦም እዋናዊ ሕክምናታት፡ ሰባት ሽኮር ደሞም ኣብ ምፍታሽን ኢንሱሊን ብመርፍእ ወይ ብኢንፉዥን መዓልታዊ ኣብ ምውሳድን ዘተኮረ እዩ። እቲ መድሃኒት ንገለ ነቲ ሕማም ልዑል ሓደጋ ዘለዎም ሰባት ብማእከላይ ገምጋም ንሰለስተ ዓመት ከም ዘደናጐዮ ኣብ 2019 ዝተገብረ ፈተነ የመልክት። እዚ ምድንጓይ ብፍላይ ኣብ መንእሰያት፡ መዓልታዊ ኢንሱሊን ክወስዱ ወይ ሽኮሮም ከምኡ ብጽዑቕ ክከታተሉ ስለዘይግደዱ ውጽኢቱ ኣዝዩ ርኡይ ክኸውን ከምዝኽእል ክኢላታት ይዛረቡ። ሰባት ሽኮር ደሞም ኣብ ጥዑይ ደረጃ ኮይኑ ንዝያዳ ዓመታት ከሕልፉ ከምዝኽእሉን፡ ካብ ከም ሕማም ኩሊት ወይ ዓይኒ ዝኣመሰሉ ልዑል ሽኮር ደም ዘስዕቦም ጸገማት ንምክልኻል ዝያዳ ግዜ ከምዝህቦም እውን ይሕብሩ። ወዳ ንቤት፡ ባልድዊን ፒተር ኣብ 2014 ብህጹጽ ኩነታት ሕማም ሽኮርያ ኬቶኣሲዶሲስ እዩ ሞይቱ። ንሱ ብምርመራ ዘይተፈልጠ ዓይነት 1 ሕማም ሽኮር ስለ ዝነበሮ ኣካላቱ ስራሕ ደው ኣቢሉ ገና ወዲ 13 ዓመት እንከሎ እዩ ካብዛ ዓለም ተፈልዩ። ቤት፡ ""ከምዚ ዓይነት መድሃኒት ህይወት ዝቕይር እዩ"" ትብል። ""ሕጂ ሰባት ብዓይነት 1 ሕማም ሽኮር ከይተሓዙ ምግባር ኣይክኣልን። ከይጅምር ምድንጓይ ግን… ፍሉይ እዩ - ብፍላይ ንህጻናት"" ""ንሰለስተ ዓመት ነቲ ኩነታት ብጽዑቕ ከተመሓድሮ ዘይምግዳድ ማለት'ዩ፡ ተወሳኺ መጽናዕቲ ንኽካየድ ድማ እኹል ግዜ ክህብ ይኽእል'ዩ"" ክትብል ወሲኻ ትገልፅ። ""ዓቢ ስጉምቲ ንቕድሚት'ዩ"" ክትብል ትገልጾ። ሕጂ ቤት፡ ምስ ገባሪ ሰናይ ትካል ጄዲኣርኤፍ ብሪጣንያ ብምትሕብባር፡ ንቕሓት ምልክታት ዓይነት 1 ሕማም ሽኮር ንምዕባይ ትሰርሕ ኣላ። ምልክታት ዓይነት 1 ሕማም ሽኮር፡ ሓያል ጽምኢ፡ ካብቲ ልሙድ ንላዕሊ ሽንቲ ምፍሳስ፡ ልዑል ድኻምን ብዘይፈተነ ክብደት ሰብነት ምቕናስን የጠቓልል። ኣብቲ ነቲ ፈተነ ብኸፊል ዝምወል ትካል ግብረ ሰናይ ጄዲኣርኤፍ ብሪጣንያ ትሰርሕ ራቸል ኮነር፡ ""እዚ ህይወት ዝቕይር እዩ። ንዓይ እዚ ምጅማር ሓድሽ ዘመን ሕክምና ዓይነት 1 ሕማም ሽኮር'ዩ"" ኢላ። ""እቲ ኩነታት ንምንታይ ከም ዝምዕብል ክንፈልጥን ነቲ መስርሕ ክንቅይርን ንመጀመርታ ግዜ ክንክእል ኢና፡ ስለዚ ድሕሪ ሕጂ ነቲ ምልክታት ጥራይ ኣይኮናን ንሕክሞ።"" ""እዚ ክንገብር ምስ እንኽእል፡ ካልእ ብዝበለጸን ንነዊሕ እዋንን ክንገብሮ እንኽእል መገድታት ክንረክብ ንኽእል ኢና።"" ሕማም ሽኮር፡ መጠን ሽኮር ኣብ ደም ሓደ ሰብ ኣዝዩ ልዑል ክኸውን ዝገብር ናይ ዕድመ ምሉእ ኩነታት እዩ። ክልተ ቀንዲ ዓይነታት ኣለዉ። እቲ ካልኣይ ዓይነት፡ ካብ ዓይነት 1 ኣዝዩ ዝበዝሐ እዩ። ምንጪ፡ ሃገራዊ ኣገልግሎት ጥዕና"	https://www.bbc.com/tigrinya/articles/ckvqdyekjp3o
sports	ኣሰልጣኒ ኣርሰናል ኣብ ናይ ትማሊ ጸዋታ ብዝተሰምዐ ዓሌታዊ ጸርፊ ቁጥዕኡ ገሊጹ	ጋንታ ሊድስ ዩናይትድ ትማሊ ምስ ኣርሰናል ኣብ ዝነበረ ጸዋታ ንዝተሰምዐ ዓሌታዊ ጸርፊ ስዒቡ ደገፍቲ ኣብ ቀይዲ ከምዝወዓሉ ኣፍሊጣ። እታ ጋንታ፡ ኣብ ሜድኣ ብጋንታ ኣርሰናል 4 ብ 1 ኣብ ዝተሰዓረትሉ እዋን ካብ ደገፍቲ ዓሌታዊ ጸርፊ ስለዝተሰምዐ ገለ ኣብ ቀይዲ ብምእታዎም ምጽራይ ክካየድ ከምዝጀመረ ሓለፍቲ እታ ጋንታ ገሊጾም። ንጋንታ ኣርሰናል ዝጻወት ሮብ ሆልዲን፡ ኣብ መበል 33 ደቂቓ ናብ ራብዓይ ዳኛ ከይዱ፡ ካብ ወገን ደገፍቲ ሊድስ ዩናይትድ ዓሊታዊ መጥቃዕቲ ከምዝሰምዐ ሓቢሩ። “ኣብ ሊድስ ዩናይድት ዓሌታውነት ኣይንጻወርን” ዝበለ ምምሕዳር እታ ጋንታ ብድሕሪ’ቲ ዝካየድ ምጽራይ ተሪር ስጉምቲ ክውሰድ ምዃኑ ሓቢሩ። “ዝኾነ ይኹን ደጋፊ ነቲ ዓሌታዊ ዘረባ ከምዝተዛረበ እንተተረጋጊጹ ዕድመ ልክዑ ንግጥማት ሊድስ ዩናይትድ ብኣካል ተረኺቡ ከይከታተል ክእገድ’ዩ” ኢሉ ምምሕዳር እታ ጋንታ ኣብ መግለጺኡ። ኣሰልጣኒ ጋንታ ኣርሰናል ማይክል ኣርቴታ ብወገኑ “ነዚ ከምዚ ዝበለ ነገር ደው ንምባል ብዘሕ ጻዕርታት’ኳ እንተገበርና ሕዚ ከጋጥም ምስማዕ ኣዝዩ ዘጉህይ እዩ” ኢሉ። “እቲ ጉዳይ ኣጋጢሙስ ጥርዓን ቀሪቡ’ሎ። ቀጻሊ ስራሕ ናይ መሪሕነት እዩ ዝኸውን። ብወገነይ ግን ዝብሎ ነገር የብለይን” ክብል’ውን ተዛሪቡ። ፕሪምየር ሊግ እንግሊዝ ነቲ ጉዳይ የጻርዮ ምህላዉ ኣፍሊጡ’ሎ።	https://www.bbc.com/tigrinya/news-59716928
politics	ብድሕሪ ስምምዕ ሰላም ዘለዉ መገሻታት ፕረዚደንት ኢሳይያስን ርክባት ምስ ሃገራት ኣፍሪቃን	"ቀዳማይ ሚንስተር ኣብዪ ኣሕመድ ናብ ስልጣን ምስ መጸአ እቲ ኣብ ሞንጎ ኢትዮጵያን ኤርትራን ዝጸንሐ ኩነተ - ኲናት ተቐይሩ ኣብ ሞንጎ ክልቲኤን ሃገራት ሰላም መጺኡ። ድሕረ እቲ ስምምዕ ሰላም ድማ መራሕቲ ክልቲአን ሃገራት ብተደጋጋሚ ካብን ናብን መገሻታታት ይገብሩ ኣለዉ። ናይ ሰለስተ መዓልቲ ወግዓዊ ዑደት ስራሕ ፕረዚደንት ኢሳይያስ ኣፈወርቂ ሎመዓልቲ ክዛዘም ትጽቢት ይግበር። እዚ፡ ፕሬዝደንት ኢሳይያስ ድሕሪ ስምምዕ ሰላም ክልትኤን ሃገራት እንተውሓደ ንሻድሻይ ጊዜ ናብ ኢትዮጵያ ዝገበሮ መገሻ እዩ። እንተኾነ ኣብ ኩሎም ዝገበሮም መገሻታታት ኮነ ቀዳማይ ሚንስትር ናብ ኤርትራ ዝገበሮም ዑደታት፡ 'ንክልትኣዊ ጉዳያት ዝምልከት ዘተ ተኻይዱ' ካብ ዝብል ሓበሬታ ብዝሰገረ ክሳብ ሕጂ ዝርዝር እቶም ዝካየዱ ስምምዓት ኮነ ዝርርባት ኣይተገለጸን። ቀዳም 7 ሓምለ 2010 ዓ.ም(14/7/2018) ፕረዚደንት ኢሳይያስ ብድሕሪ ልዕሊ 20 ዓመታት ንፈለማ እዋን ናብ ኢትዮጵያ ዝኣተወሉ እዋን 7 ሓምለ 2010 ኣቆጻጽራ ኢትዮጵያ ነይሩ። እቲ ፕረዚደንት ናብ ኢትዮጵያ ቅድሚ ምኻዱ ግን ቀዳማይ ሚንስትር ኣብዪ ኣሕመድ 'መስርሕ ሰላም ክልትኤን ሃገራት ንምጅማር' ብዝብል ብ1 ሓምለ 2010 ናብ ኣስመራ ምብጽሑ ይዝከር። ኣብ ፈላማይ መገሻ ፕረዚደንት ኢሳይያስ ድማ እቲ ንልዕሊ 20 ዓመታት ተዓጽዩ ዝነበረ ኤምባሲ ኤርትራ ኣብ ኣዲስ ኣበባ ተኸፊቱ። ሰኑይ 1 መስከረም 2011 ዓ.ም(11/09/2018) ኢትዮጵያ ሓድሽ ዓመት ኣብ እትቕበለሉ መዓልቲ ቀዳማይ ሚኒስትር ኣብዪ ኣሕመድን ፕረዚደንት ኢሳይያስን ኣብ ከባቢ ዶብ እተን ሃገራት ተረኺቦም። ኣብቲ ሽዑ እዋን ከኣ ንኽልትኤን ሃገራት ዘራኽቡ ዶባት ደባይሲማ-ቡሬ ከምኡ'ውን ሰርሓ-ዛላምብሳ ድሕሪ 20 ዓመታት ንፈላማ እዋን ተኸፊቶም። ዶባት ምስ ተኸፈቱ መንግስቲ ስዑዲ ዓረብ ""ዝምድና ህዝብታት ኢትዮጵያን ኤርትራን ሰላማዊ ንክኸውን ብዝገበርዎ ኣበርክቶ' ብዝብል ኒሻን ንጉስ ዓብደልዓዚዝ ሸሊሙዎም። ዓርቢ 30 ጥቅምቲ 2011 ዓ.ም(9/11/2018) ፕረዚደንት ኢሳይያስ አፈወርቂ ዑደት ንምግባር ኣብ ክልል ኣምሓራ ከተማ ጎንደር ተረኺቡ። ኣብቲ ሽዑ እዋን ፕረዚደንት ሶማሊያ መሓመድ ዓብዱላሂ ፋርማጆ'ውን ኣብታ ታሪኻዊት ከተማ ተረኺቡ ነይሩ። ቀዳማይ ሚንስትር ኣብዪ ኣሕመድ ንክልቲኦም መራሕቲ ኣቀባብላ ዝገበረሎም ኮይኑ፤ ኣብ ጻንሒቶም ድማ ምስ ላዕለዎት መራሕቲ ክልል ኣምሓራ ዘተ ኣካይዶም። ኣብ ጎንደር ዝነበሮም ጻንሒት ምስ ዛዘሙ ናብ ከተማ ባህርዳር'ውን ምብጻሕ ከም ዝገበሩ ይዝከር። ሰንበት 25 ሚያዝያ 2012 ዓ.ም(3/05/2020) ኣብቲ ዕለት ፕረዚደንት ኢሳይያስ ኣፈወርቂ ንናይ ክልተ መዓልቲ ዑደት ስራሕ ናብ ከተማ ኣዲስ ኣበባ ኣትዩ። ንሚንስተር ወጻኢ ጉዳያትን ኣማኻሪኡን ኣኸቲሉ ናብ ኣዲስ ኣበባ ዝኣተወ እቲ ፕረዚደንት፡ ዕላማ መገሽኡ ኣብ ጉዳይ ለበዳ ኮሮናቫይረስን ወራር ኣንበጣ በረኻን ምስ ቀዳማይ ሚንስትር ኢትዮጵያ ንምዝርራብ ከም ዝኾነ ተገሊጹ ነይሩ። ሚንስተር ዜና ኤርትራ ኣቶ የማነ ገብረመስቀል ብወገኑ፤ ክልቲኦም መራሕቲ ኣብ ምጥንኻር ክልትኣዊ ርክባት ከም ዝዝትዩ ብትዊተሩ ሓቢሩ እዩ። ሰኑይ 2 ጥቅምቲ 2013 ዓ.ም(12/10/2020) ፕረዚደንት ኢሳይያስ ነንዝሃለፉ ሰለስተ መዓልታት ኣብ ኢትዮጵያ ኣብ ዝተፈላለዩ ፕሮጀክታት ልምዓት ክበጽሕ ቀንዩ ኣሎ። ኣብዚ መገሽኡ ድማ ዓብዪ ግድብ ህዳሰ ዝርከቦም ገዘፍቲ ፕሮጀክታት እታ ሃገር ከም ዝተዓዘበ ማዕኸናት ዜና እታ ሃገር ጸብጺበን። ኢትዮጵያን ኤርትራን ስምምዕ ሰላም ምስ ገበራ፡ ፕረዚደንት ኢሳይያስ ኣብቲ ዞባ ናብ ዝርከባ ካልኦት ሃገራት'ውን ዑደት ስራሕ ኣካይዱ'ዩ። ኣብ ውሽጢ ዝሓለፉ ክልተ ዓመታት ድማ ናብ ሶማሊያ፣ ኬንያ፣ ግብጽን ደቡብ ሱዳንን በጺሑ። ኤርትራን ሶማሊያን ፕረዚደንት ኢሳይያስ ኤርትራ ናጽነታ ካብ እትረክብ ንፈለማ እዋን ኣብ 4 ታሕሳስ 2011 ዓ.ም (ኣቆጻጽራ ግእዝ) ናብ ሶማሊያ መገሻ ገይሩ ነይሩ። ኣብቲ ሽዑ እዋን መራሕቲ ክልትኤን ሃገራት ሓበራዊ ስምምዕ ከም ዝፈረሙ መደብር ቴሌቪዥን ሶማሊያ ጸብጺባ እያ። እቲ ፕረዚደንት ናብ ሶማሊያ ቅድሚ ምጋሹ ግን ምስ ፕረዚደንት መሓመድ ዓብዱላሂ ፈርማጆ ኣብ ኢትዮጵያ ተራኺቦም'ዮም። 5 መስከረም 2011 ዓ.ም መራሕቲ ኤርትራ፣ ኢትዮጵያን ሶማሊያን ኣብ ከተማ ኣስመራ ስምምዕ ምትሕብባር ፈሪሞም ምንባሮምን ንኣፈጻጽማ እቲ ስምምዕ ንምግምጋም ካብ 29 ክሳብ 30 መስከረም [ኣ.ኢ] ኣብ ኣዲስ ኣበባ ከም ዝተራኸቡን ቴሌቪዥን ኤርትራ ጸብጺባ ነይራ። ብተወሳኺ ድማ ኤርትራ ነቲ ኣብ ሞንጎ ሶማሊያን ሶማሊላንድን ዘሎ ምትፍናን ብሰላማዊ መገዲ ናይ ምፍታሕ ድልየት ከም ዘለዋ ክግለጽ ጸኒሑ'ዩ። ንርእሳ ሉእላዊት ሃገር ኢላ ንእትጽውዕ ሶማላንድ ዝድግፍ 'ጋሮዌ ኦንላይን' ዝተበሃለ መርበብ ሓበሬታ፡ ኤርትራ ንኽልቲኦም ወገናት ንምትዕራቕ ሕቶ ከም ዘቕረበት ሰፊሕ ጸብጻብ ኣቕሪቡ ነይሩ። 24 መስከረም 2013 ዓ.ም ድማ ፕረዚደንት ሶማሊያ ፋርማጆ ናብ ኣስመራ ገይሹ። መራሕቲ ክልቲኤን ሃገራት ዘተ ከም ዘካየዱ ዝሓበረ ሚንስተር ዜና ኣቶ የማነ ገብረመስቀል፡ ነቲ ኣብ ኣስመራ ዝተበጽሐ ስምምዕ ንምፍጻም ኣብ ምርድዳእ ከም ዝበጽሑ ገሊጹ። ኤርትራን ኬንያን ፕረዚደንት ኢሳይያስ ኣብ ታሕሳስ 2011 ዓ.ም (ኣቆጻጽራ ግእዝ) ኣብ ሶማሊያ ዝነበሮሮ ምብጻሕ ምስ ዛዘመ፡ ብፕሬዝደንት ኡህሩ ኬኒያታ ብዝቐረበሉ ዕድመ ናብ ኬንያ ከም ዘምርሐ ይፍለጥ። ክልቲኤን ሃገራት ኣብ ዓውድታት ቁጠባን ፖለቲካን ዝነበረን ርክብ ክሳብ ክንድዚ ዝበሃል ኣይነበረን። ኬንያ'ውን ኣብ ኤርትራ ኤምባሲ ስለ ዘይብላ ኣብ ካይሮ ብዝርከብ ኤምባሲኣ ኣቢላ'ያ ጉዳያታ እተፈጽም። ኣብ 2011 ኣቆጻጽራ ኣውሮጳ፡ ሚንስትሪ ጉዳይ ወጻኢ ኬንያ 'ኤርትራ ነቲ ኣብ ሶማሊያ ዝንቀሳቐስ ኣሸባሪ ጉጅለ ኣል-ሸባብ ሓገዝ ትገብር'ያ' ክብል ከሲሱ ምንባሩ ጸብጻብ ሮይተርስ የመልክት። 6 ታሕሳስ 2011 ናብ ከተማ ናይሮቢ ዝኣተወ እቲ ፕረዚደንት ንኽልተ መዓልቲ ዝጸንሐ ዑደት ኣካይዱ። ኣብቲ እዋን፡ ""ኣብ ሞንጎ ክልትኤን ሃገራት ዘሎ ንግዳዊ ርክብ ምጥንኻር"" ዝብል እቲ ቀንዲ ዛዕባ መራሕቲ ክልቲአን ሃገራት ከም ዝነበረ ሃገራዊ ቴሌቪዥን ኤርትራ ጸብጺባ ነይራ። 25 ሚያዝያ 2011 ከኣ ፕረዚደንት ኡሁሩ ኬንያታ ናብ ኣስመራ ምብጻሕ ኣካይዱ። ኣብቲ ሽዑ ቀዳማይ ሚንስትር ኣብዪ ኣሕመድ እውን ስለ ዝተረኸበ ስሉሳዊ ዘተ ኣካይዶም። ኤርትራን ሱዳንን እዘን ሃገራት ንነዊሕ ዓመታት ንሓድሕደን ክካሰሳ ምጽንሐን ይፍለጥ። ሱዳን ኣብ 2005 ኣቆጻጽራ ኤውሮጳ፡ 'ኤርትራ ኣብ ምብራቕ ሱዳን ንዝርከቡ ዕጡቃት ናይ ዕጥቂ ደገፍ ትገብር'ያ' ክትብል ናብ ቤት ምኽሪ ጸጥታ ሕቡራት ሃገራት ክሲ ኣቕሪባ ነይራ። ኤርትራ ብወገና ንኽሲ ሱዳን ከም ዝነጸገቶ ይዝከር። ካብ ቀረባ ዓመታት ናብዚ ድማ ርክብ ክልቲአን ሃገራት ምምሕያሽ የርኢ ኣሎ። ፕረዚደንት ኢሳይያስ፡ ፕረዚደንት ሱዳን ነበር ዑመር ሓሰን ኣልበሽር ካብ ስልጣን ምስተኣለየ ኣብ ሚያዝያ 2012 ናብ ሱዳን ገይሹ ነይሩ። ንኻልኣይ ጊዜ ድማ 13 ሰነ 2012 ዓ.ም ናብ ካርቱም ኣትዩ። ኣብቲ ዑደት ከኣ ምስ ፕረዚደንት ሉኣላዊ ቤት ምኽሪ ሱዳን ሌተናል ጀነራል ዓብደል ፈታሕ ኣል-ቡርሃን ተራኺቡ። ክልቲኦም መራሕቲ ኣብ ክልትኣዊ ጉዳያትን ኣብ ዞባ ቀርኒ ኣፍሪቃ ዘሎ ኩነታትን'ዮም ዘትዮም። 2 ጳጉሜን 2012 ድማ ሌተናል ጀነራል ዓብደል ፈታሕ ኣል-ቡርሃን ንናይ ሓደ መዓልቲ ወግዓዊ ዑደት ስራሕ ናብ ኣስመራ ኣትዩ። ኤርትራን ግብጽን 13 መስከረም 2011 ኣ.ኢ ፕረዚደንት ኢሳይያስ ንሚንስተር ወጻኢ ጉዳያት ግብጺ ሳሚ ሹክሪ ኣብ ቤተ መንግስቱ ተቐቢልዎ ነይሩ። ሚንስተር ዜና ኤርትራ ኣቶ የማነ ገብረመስቀል ኣብ ትዊተሩ ከም ዝሓበሮ ድማ ኣብ ሞንጎ ክልቲኦም ዞባዊ ሰላም ኣብ ምጥንኻርን ጉዳያት እተን ሃገራት ዘትዮም'ዮም። 28 ሰነ 2012 ከኣ ፕረዚደንት ኢሳይያስ ናብ ግብጺ ካይሮ መገሻ ብምግባር ንሰለስተ መዓልቲ ጸኒሑ። እቲ ፕረዚደንት ምስ ፕረዚደንት ዓብዱል ፈታሕ ኣል-ሲሲን ካልኦት ሰበስልጣን እታ ሃገረን ኣብ ክልትኣውን ዞባው ጉዳያት ከም ዝዘተዩ ሃገራዊ ቴሌቪዥን ኤርትራ ኣቃሊሓ ነይራ። ኤርትራን ደቡብ ሱዳንን ፕረዚደንት ኢሳይያስን ቀዳማይ ሚንስትር ኣብዪን ብ26 ሚያዝያ 2011 ኣ.ኢ ንሓደ መዓልቲ ጥራይ ዝጸንሕ ዑደት ስራሕ ንምክያድ ናብ ጁባ ኣትዮም። ሽዑ ምስ ፕረዚደንት ሳልቫ ኪር ብምርኻብ ኣብ ስሉሳውን ዞባውን ጉዳያት ከም ዝዘተዩ ይግለጽ። ዶባዊ ኲናት ኢትዮጵያን ኤርትራን ምስተኻየደ፡ ኤርትራ ኣብ ከባቢያዊ፣ ኣህጉራውን ዓለምለኻውን መድረኻት ዝነበራ ተሳትፎ ካብ ምዝሕሓሉ ብተወሳኺ ኣብ ልዕሊኣ ዝተፈላለዩ ማዕቀባት ተነቢሮም ጸኒሖም'ዮም። ብድሕሪ ስምምዕ ሰላም ክልትኤን ሃገራት ዝረአ ዘሎ ኩነታት ድማ እቲ ኣብ ሞንጎኤን ዝጸንሐ ዘይሰላማዊ ኩነታት ኤርትራ ምስ ካልኦት ሃገራት ኣብ ዝነበራ ርክብ ጽልዋ ኣሕዲሩ ከምዝነበረ የመልክት።"	https://www.bbc.com/tigrinya/news-54534967
health	ኮሮናቫይረስ፡ ህንዲ ቁጽሪ ምውታት ልዕሊ 200,000 በጺሑ	ኣብ ህንዲ ብሰንኪ ኮሮናቫይረስ ልዕሊ 200,000 ሞት ከምዝተመዝገበ ተገሊጹ። እዚ ቁጽሪ ንኣመሪካ፣ ብራዚልን መክሲኮን ስዒቡ፡ ህንዲ በቲ ለበዳ ዝለዓለ ሞት ዘመዝገበት፡ ኣብ ዓለም  ራብዐይቲ ሃገር ይገብራ። ከምኡ ድማ፡ ኣብ ሓደ መዓልቲ እቲ ዝለዓለ ብዝሒ ሞት ብምምዝጋብ ቀዳመይቲ ሃገር ኮይና ኣላ። እቲ ዓብዪ ሻቕሎት ፈጢሩ ዘሎ ካልኣይ ዙርያ እቲ ለበዳ፡ ድሕሪ ሓጺር እዋን ሩፍታ እዩ ኣጓኒፉ ዘሎ። እንተኾነ፡ ምስ መረጻ ብዝተኣሳሰር ዝተገብሩ ሰለማዊ ሰልፍታትን ፈስቲቫል ሂንዱን እቲ ለበዳ ኣዝዩ ክስፋፋሕ ጠንቂ ኾይኖም ክኾኑ ከም ዝኽእሉ ይግመት። እቶም ኣብ እዋን መረጻ ዝተገብሩ ናይ ድጋፍ ሰልፍታትን ኣብ ሃይማኖታዊ በዓላትን ሚልዮናት ኣብ ኣደባበይ ወጺኦም ተራእዮም። እዚ ድማ፡ ነቲ ሕዚ ኣጓኒፉ ዘሎ ካልኣይ ዙርያ ማዕበል፡ ኣስተዋጸኦ ገይሩ ክኸውን ከምዝኽእል እዩ ዝግመት። ካብ ዝሓለፈ ሰሙን ጀሚሩ፡ ኣብታ ሃገር ዝርከባ ሆስፒታት ብዋሕዲ መደቀሲ ዓራትን ኦክሲጅንን ተሳቕየን ኣለዋ። እቲ ለበዳ ኣብታ ሃገር ዓብዪ ማሕበራዊ ቅልወውላው የስዕብ ከምዘሎ እዩ ዝዝረብ። ልዕሊ 18 ዝኾነ ሰብ ካብ ሎሚ ጀሚሩ ክኽተብ፡ ምምዝጋብ ተጀሚሩ ኣሎ፤ ግን ድማ፡ ሰብ መዚ  ዋሕዲ ክታበት ከምዘሎ እዮም ዝዛረቡ። እቲ ጉዳይ ኣብ ዓለም ዓብዪ ሻቕሎት ዝፈጠረ ኾይኑ፡ ፕረዚደንት ጆ ባይደን፡ ሃገሩ ተወሳኺ ክታበት ናብ ህንዲ ከምእትልእኽ ኣፍሊጡ ኣሎ። ዝበዝሓ ግዝኣታት ህንዲ በቲ ለበዳ ዝተጠቕዓ ኾይነን፡ ብኣውርኡ ግና ማሃራሽትራ ዝተብሃለት ምዕራባዊት ግዝኣትን ርእሰ ከተማ እታ ሃገር ሙምባይን ኣዝየን ከምዝተሃሰያ ተሓቢሩ።	https://www.bbc.com/tigrinya/news-56888798
sports	ዋንጫ ኣፍሪቃ ዝካየደሉ እዋን ተቐይሩ	"ኣብ ዝመጽእ ዓመት 2023 ክካየድ ተሓሲቡ ዝነበረ ዋንጫ ኣፍሪቃ ንኽናዋሕ ከምዝተወሰነ፡ ፕረዚደንት ኮንፈደረሽን ኩዕሶ እግሪ ኣፍሪቃ ፓትሪስ ሞሰፐ ኣፍሊጡ። እቲ ውድድር ኣብ ዝመጽእ ዓመት ካብ ሰነ ክሳብ ሓምለ ኣብ ኣይቮሪኮስት ክካየድ መደብ ተታሒዙሉ'ኳ እንተነበረ፡ ኣብታ ሃገር ብርቱዕ ዝናብ ዝዘንበሉ ግዜ ብምዃኑ ግን ናብ 2024 ተናዊሑ'ሎ። ደቡብ ኣፍሪቃዊ ፕረዚደንት ካፍ ሞሰፐ ኣብ ዘመሓላለፎ መልእኽቲ፡ ""ብሰንኪ'ቲ ዝህሉ ኵነታት ኣየር ዝኾነ ነገር ክንገብር ኣይንኽእል"" ኢሉ። ዋንጫ ዓለም ካብቲ ዝተለመደ እዋን ብዝተፈለየ፡ ኣብ ዝመጽእ ዓመት ወርሒ ሕዳርን ታሕሳስን ዝካየድ ብምዃኑ፡ በዚ ምኽንያት ከኣ ግጥማት ዋንጫ ኣፍሪቃ ኣክንዲ ናብ ቅድሚት ዝሰሓብ፡ ናብ ዝቕጽል ዓመት ክሰጋገር ተወሲኑ'ሎ። በዚ ምኽንያት ድማ ዋንጫ ኣፍሪቃ ልክዕ ከምቲ ኣብ ካሜሩን ዝነበረ ካብቲ ልሙድ ብዝተፈለየ ኣብ ወርሒ ጥሪን ለካቲትን ክካየድ እዩ። ጋንታታት ኤውሮጳ ገና ኣብ ግጥማት እናሃለዋ ንዝካየድ ዋንጫ ኣፍሪቃ፡ ተጻወትቲ ናብ ሃገሮም ክኸዱ ከፍቅዳ ኣብ ዝሕተታሉ እዋን ንዝፍጠር ዘይምርድዳእ ንምፍታሕ ብዝብል፡ ኮንፈደረሽን ኩዕሶ እግሪ ኣፍሪቃ (ካፍ) ዋንጫ ኣፍሪቃ ካብቲ ብስሩዕ ዝካየደሉ ዝነበረ ወርሒ ጥሪን ለካቲትን ናብ ሰነን ሓምለን ከሰጋግሮ ኣብ 2017 ከም ዝወሰነ ይዝከር። ፕረዚደንት ካፍ፡ ""ብሰንኪ ኣብ ኤውሮጳ ዘለዋ ክለባት ዘካይዳኦ ግጥም፡ ወርሒ ጥሪ ንግጥማት ዋንጫ ኣፍሪቃ ዝምችእ ኣይኮነን፡ እንተኾነ ክሳብ ሕጂ ዘለና እንኮ ኣማራጺ ንሱ'ዩ"" ኢሉ። ብመሪሕነት ፕረዚደንት ካፍ ነበር ኢሳ ሓያቱ፡ ምስግጋር እዋን ናይቲ ኣብታ ኣህጉር ዝካየድ ግጥማት ዋንጫ ተነጺጉ ምፅንሑ ይፍለጥ። ተካኢኡ ዝኾነ ማዳጋስካራዊ ኣሕመድ ኣሕመድ፡ ናብ ስልጣን ካብ ዝመጸ ኣብ ውሽጢ ኣርባዕተ ኣዋርሕ ምስ ኣባል ሃገራት ብምዝርራብ ነቲ ለውጢ ኣጽዲቕዎ። ዋና ጸሓፊ ካፍ ቨሮን ሞሰንጎ ኦምባ ከም ዝብሎ፡ ዋላ'ኳ ኣብታ ኣህጉር ኣብ ዝተፈላለየ እዋናት ዘሎ ኵነታት ኣየር ካብ ቦታ ናብ ቦታ ዝፈላለየ እንተዀነ፡ እቲ ውድድር ናብቲ ቅድም ዝካየደሉ ዝነበረ ወርሒ ጥሪን ለካቲትን ናይ ምምላስ ድሌት የለን። ሰነን ነሓሰን ወቕቲ ዝናብ ምዃኑ እናተፈለጠ፡ እቲ ውድድር ዝካየደሉ እዋን ናብ ካልእ እዋን ናይ ምንዋሕ ውሳነ ንምንታይ ከምዝተደናጐየ ዝተሓተተ ካፍ፡ ""እታ ኣአንጋዲት ሃገር ንኽጥዕማ"" ብዝብል ከም ዝዀነ ካብ ምግላጽ ሓሊፉ ዝሃቦበ መብርሂ የለን። ፕረዚደንትን ዋና ጸሓፊን ኮንፈደረሽን ኵዕሶ እግሪ ኣፍሪቃ፡ ግጥማት ዋንጫ ደቂኣንስትዮ ኣፍሪቃ ካብ ዝካየደላ ዘሎ ሞሮኮ ኮይኖም'ዮም ዋንጫ ኣፍሪቃ ንሓደ ዓመት ከምዝተናወሐ ወግዓዊ ገይሮም ዘለዉ።"	https://www.bbc.com/tigrinya/articles/c0knjxzzg1wo
technology	ጥዕና፡ ጀነቲካዊ ምምሕያሽ ዝተገበረላ ልቢ ሓሰማ ዝተገጠመትሉ ናይ መጀመርታ ሰብ	"ሓደ ኣሜሪካዊ ጀነቲካዊ ምምሕያሽ ዝተገበረላ ልቢ ሓሰማ ዝተገጠመትሉ ናይ መጀመርታ ሰብ ኮይኑ። ወዲ 57 ኣሜሪካዊ ዴቪድ ቤኔት እታ ዝተመሓየሸት ልቢ ሓሰማ፡ ቅድሚ ሰለስተ መዓልታት'ያ ሸውዓተ ሰዓታት ብዝወሰደ መጥባሕቲ ተገጢማትሉ፤ ኣብዚ እዋን ኣብ ጽቡቕ ኩነታት ኸም ዘሎ ኸኣ ሓካይሙ ሓቢሮም። እቲ መጥባሕቲ ህይወት ዴቪድ ንምድሓን ዝነበረ እንኮ ኣማራጺ ኮይኑ፡ እታ ልቢ ንኽንደይ እዋን ከተካይዶ ከምእትኽእል ግን ብሕጂ ዘገም ኢልካ ዝርአ ከምዝኾነ'ዩ ተገሊጹ ዘሎ። ዴቪድ ቤኔት ቅድሚ መጥባሕቱ ""ክልተ ኣማራጺ እየን ዘለዋ ወይ ሞት ወይ ነዛ ካብ ሓሰማ ተወሲዳ ጀነቲካዊ ምምሕያሽ ዝተገበረላ ልቢ ምቕባል"" ኢሉ ነይሩ። ብምስዓብ ""ኣብ ጸላም ኮንካ ብሃውሪ ከምምትኳስ'ዩ ግን ካልእ ኣማራጺ የለን"" ኢሉ። እቲ መጥባሕቲ ኣብ ዩኒቨርስረቲ ሜሪላንድ ዝርከቡ ደኳትር'ዮም ኣካይዶምዎ፡ ክፍሊ ሕክምናዊ ምቁጽጻር ኣሜሪካ፡ ንዴቪድ ዝነበሮ ኣማራጺ ሞት ወይ መጥባሕቲ ከካይድ ስለዝነበረ ኸኣ ክፈቕደሎም ክኢሉ። ዴቪድ፡ ኣቐዲሙ ናይ ሰብ ልቢ ክሰጋገረሉ'ኳ ብኣጋ ሓቲቱ እንተነበረ፡ ኩነታት ጥዕንኡ ርእዮም ዶኳተር ኣይፈቐድሉን። እቶም ነቲ መጥባሕቲ ዘካየዱ ሓካይም፡ እቲ መስርሕ ጀነቲካዊ ምምሕያሽ ልቢ ሓሰማ፡ ዓመታት ዝወሰደ መጽናዕቲ ከምዝተኻየደሉ ብምሕባር፡ ውጽኢት መጥባሕቲ ዴቪድ፡ ኣብ ታሪኽ ሕክምና ልቢ ተስፋ ዘስንቕ ምዃኑ ገሊጾም። ክኢላ መጥባሕቲ ባርትለይ ግሪፍዝ፡ እቲ መጥባሕቲ ""ነቲ ኣብ ዓለም ዘሎ ሕጽርት ኣካላት ወዲ ሰብ ንምፍታሕ ሓደ ስጉምቲ ንቅድሚት ዝወስድ ውጽኢት'ዩ"" ኢሉ። ዩኒቨርስቲ መሪላንድ ኣብ ዘውጽኦ መግለጺ'ውን፡ ኣብ ኣሜሪካ መዓልታዊ 17 ሰባት ልቢ  ንክቕየረሎም ኣብ ምጽባይ እንከለዉ ከምዝሞቱ ብምሕባር፡ ብሓፈሻ ኣብ ኣሜሪካ ልዕሊ 100 ሸሕ ሰባት ልቦም ንኽትቅየረሎም ኣብ ትጽቢት ከምዝርከቡ ኣብሪሁ። ኣካላት ናይ እንስሳ ኣማሓይሽካ በቲ 'ዜኖትራንስፓላንቴሽን' ዝብሃል ኣገባብ ኣብ ሰብ ከምዝገጥም ናይ ምግባር ሓሳብ ነዊሕ ክጽዓረሉ ከምዝጸንሐ'ዩ ዝግለጽ። ኣቐዲሙ፡ ካብ ልቢ ሓሰማ ዝተወሰደ ሻምብቖታት ደም ኣብ ሰብ ክትከል ጸኒሑ እዩ። ኣብ ጥቅምቲ 2021 ኣብ ኒው ዮርክ ዝርከቡ ሓካይም ናይ ሓሰማ ኩሊት ኣብ ሰብ ብምትካል ምስግጋር ኣካላት ከምዘካየዱ ዝዝከር ኮይኑ፡ እንተኾነ፡ እቲ ናይ ሓሸማ ኵሊት ዝተተኸለሉa ውልቀ ሰብ ሓንጎሉ ምስራሕ ስለዘቋረጸ፡ እቲ መጥባሕቲ ከምቲ ትጽቢት ዝተገበረሉ ክኸውን ኣይክኣለን። ዴቪድ ግን እቲ መጥባሕቲ ካብቲ ብሓገዝ ማሽን ዘስተንፍሶ ዝነበረ ክገላግሎ'ዩ ትጽቢት ኣሕዲሩ ዘሎ። ዴቪድ ካብ ትማሊ ሰኑይ ጀሚሩ ብዘይዝኾነ ናይ ማሽን ሓገዝ ከተንፍስን ልቡ ንቡር ትርግታ ከተስምዕን ጀሚራ ኣላ፡ ክሳብ ናብ ዘተኣማምን ደረጃ ዝብጽሕ ግን ኣብ ሕክምና ክጸንሕ ምዃኑ'ዩ ተነጊርዎ ዘሎ።"	https://www.bbc.com/tigrinya/news-59948236
politics	"ርዋንዳ ኣብ ""ንግዲ ደቂ-ሰባት"" ትሳተፍ የላን ክብል ፕረዚደንት ፖል ካጋመ ገሊጹ"	"ፕረዚደንት ርዋንዳ ፖል ካጋመ፡ ሃገሩ ሓተትቲ ዑቕባ ምቕባላ ""ንግዲ ደቂ-ሰባት"" ከምዘይኮነ ገሊጹ። ርዋንዳ፡ ኣፈናዊ 150 ሚልዮን ዶላር ተዋሂብዋ ሓተትቲ ዑቕባ ስደተኛታት ካብ ብሪጣንያ ክትቅበል ምስምማዓ ሓያል ነቐፌታ ኣስዒቡላ ይርከብ። ካጋመ ግን ሃገሩ ስደተኛታት ንምሕጋዝ 'ምበር ንረብሓ ከምዘይኮነት ንኣመሪካዊ ዩኒቨርሲቲ ኣብ ዝሃቦ ናይ ማንዛ ሰሚናር ተዛሪቡ። ኣብ ዝሓለፈ ሰሙን ብሪጣንያን ርዋንዳን፡ ነምቶ ዑቕባ ንምርካብ ናብ ብሪጣንያ ዝኣትዉ ስደተኛታት ናብ ርዋንዳ ንምስግጋር ውግዓዊ ስምምዕ ምፍራመን ይዝከር። እቲ ስምምዕ ኣብ ዝተፈረመሉ እዋን፡ ኣብ ሃገራት ኮንጎ-ብራዛቪል፡ ጀማይካን ባርባዶስን ዑደት ዘካይድ ዝነበረ ካጋመ፡ ገንዘብ ንምርካብ ስደተኛታት ትቕበል ኣላ ኢልካ ምሕሳብ ጌጋ ምዃኑ ገሊጹ። ""በጃኹም፡ ኣብ ንግዲ ደቂ-ሰባት ኣይተዋፈርናን፡ እኳድኣስ ንሕግዝ ኢና ዘለና"" ክብል መጒቱ። ""ነቲ ናይ ሊብያ ኣተሓሕዛና"" ዝተዓዘበት ብሪጣንያ ባዕላ ከምዝተወከሰቶም ድማ እቲ ፕረዚደንት ጠቒሱ። ኣብ 2018፡ ኣቦመንበር ሕብረት ኣፍሪቃ ኣብ ዝነበረሉ እዋን፡ ነቶም ኣብ ሊብያ ኣብ ሕማቕ ኩነታት ወዲቖም ዝነበሩ ኤርትራውያን ዝርከብዎም ኣፍሪቃውያን ስደተኛታት ክቕበል ድልዉ ምዃኑ ብዝኣተዎ ቃል መሰረት ነቲ ስምምዕ ከምዝፈረሙ ድማ ይዛረብ። ርዋንዳ ክሳብ ሎሚ ኣስታት 1000 ስደተኛታት ከምዝተቐበለትን፡ ክልተ ሲሶ ካብኦም፡ ናብ ዝተፈላለያ ሃገራት ኣውሮጳን ካናዳን ክሰጋገሩ ከምዝኸኣሉን ይግለጽ። እቲ ውጥን ንብሪጣንያ ይኹ ንካልኦት ""ናይ ስደተኛታት ጸገም ዘለወን"" ሃገራት ኣውሮጳ ዕዉት መስርሕ'ዩ ይብል ፕረዚደንት ካጋመ። ርዋንዳ፡ ንዘይሕጋዊ ምስግጋር ሰባት ንምግታእ ዝሓለነት ምዃና ብምግላጽ፡ ብሪጣንያ ""ስሩዕ ኣተኣላልያ ናይቶም እትቕበሎም ሰባት ብምፍጣር ንገሊኦም ከኣ ትነጽጎም"" ኢሉ። መንግስቲ ዴንማርክ ልክዕ ከምቲ ናይ ዓባይ ብሪጣንያ፡ ኣብ ሃገሩ ዝርከቡ ሓተትቲ ዑቐባ ጉዳዮም ኣብ ርዋንዳ ኮይኑ ክርአ ምስ መንግስቲ ርዋንዳ ዝርርብ ምጅማሩ ኣፍሊጡ ኣሎ። ኣብ ዝሓለፈ ዓሰርተታት ዓመታት ስደተኛታት ናብ ዴንማርክ ከይኣትዉ ንምክልኻል ተርርቲ ፖሊሲታት ከተኣታቱ ምጽንሑ ይፍለጥ። ብፍላይ ኣብ ዝሓለፈ ዓመት፡ ናብታ ሃገር ዝኣትዉ ሓተቲ ዑቕባ ኣብ ካልእ መሻርኽቲ ሃገር ማእከል ሓተቲ ዑቕባ ብምኽፋት ጉዳዮም ኣብኡ ኮይኑ ክርአ ዝብል ሕጊ ምጽዳቓ ዝዝከር እዩ። ሓያል ተቓውሞን ነቐፌታን ዝገጠሞ ውጥናት ኣብቲ እዋን እቲ ብመንግስቲ ዴንማርክ ዝጸደቐ ሕጊ፡ ብትካላት ተጣበቕቲ ሰብኣዊ መሰላት፡ ብሕቡራት ሃገራትን ብኮምሽን ሕብረት ኣውሮጳን ተሪር ነቀፌታ ገጢምዎ ነይሩ እዩ። ኣብ ብሪጣንያ'ውን ልዕሊ 160 ዝኾና ማሕበራት ተሓለቕቲ መሰላት ነቲ ""ጨካን"" ዝበልኦ ውጥን ምስግጋር ስደተኛታት ናብ ርዋንዳ ብምቅዋም፡ መንግስቲ ዳግማይ ክሓስበሉን ክስርዞን ይጽውዓ ኣለዋ። መራሒ ብሪጣንያዊት ኣንግሊካን ቤተ-ክርስትያን ሊቀ-ጳጳስ ጃስቲን ወልቢ፡ ብኣጋጣሚ በዓለ ትንሳኤ (ኤውሮጳ) ኣብ ዝሃብዎ መግለጺ፡ እቲ ውጥን ""ዓቢ ሞራላዊ ሕቶታት"" ዘለዓዕል'ዩ ክብሉ ነቒፎሞ። እቲ ስጉምቲ ""ካብ ሓላፍነትና ዘጉድል'ዩ"" ብምባል፡ ""ኣብ ፍርዲ ኣምላኽ ዝቐውም"" ኣይኮነን ኢሎም። ተቓወምቲ ሰልፍታትን፡ ገለ ኣባላት ባይቶ ገዛኢ ሰልፊ ዓቃባውያንን'ውን ነዚ ውጥን ዘለዎም ተቓውሞታት ይገልጹ ኣለዉ። እዞም ነቐፍቲ፡ ካብቲ ዘቕርብዎ ዘለው ምኽንያታት ሓደ፡ ጉዳይ ሰብኣዊ መሰላት ርዋንዳ ኰይኑ፡ እቲ ኣብ ዝሓለፈ ዓመት ኣብ ውድብ ሕቡራት ሃገራት ብብሪጣንያ ከይተረፈ ተላዒሉ ዝነበረ፡ ኣብታ ሃገር ዝፍጸም፡ ዘይሕጋዊ ቅትለት፡ ምስዋርን ምስቓይን ሰባት ከም መከራኸሪ የቐምጡ። ነቲ ፖሊሲ ዝሃንደሰትን ትምርሕ ዘላን ጸሓፊት ክፍሊ ውሽጣዊ ጉዳያት ብሪጣንያ ፕሪቲ ፓተል ግን፡ እቶም ብመንግስቲ ወጺኡ ንዘሎ ውጥን ምስዳድ ስደተኛታት ሓተቲ ዑቕባ ናብ ርዋንዳ ዝነቕፉ ዘለው፡ ናይ ገዛእ ርእሶም ዝሓሸ መፍትሒ ከቕርቡ ከምዘይከኣሉ ተመሊሳ ትወቅስ። ንሳ፡ ኣብቲ ምስ ሚኒስተር ጉዳያት ወጻኢ ርዋንዳ ብሓባር ኣብ መጽሔት 'ዘ-ታይምስ' ኣብ ዝጸሓፈቶ ዓንቀጽ፡ እዚ ቀሪቡ ዘሎ ውጥን፡ ነቲ ቀታሊ ዝዀነ ንግዲ ምስግጋር ደቂሰብ ክገትእ ዝኽእል ውሕሉል ፍታሕ ምዃኑ ትምጕት። ዝዀነት ኣብ ሰብኣውነት እትግደስ ሃገር፡ ከምዚ ዝኣመሰለ ስቓይ ደቂሰብ እናረኣየት ክቕጽል ኣይትፈቅድን እያ ድማ ይብሉ። ኣብ ዩኒቨርሲቲ ሳውዝ ባንክ ለንደን ዳይረክተር ማእከል መጽናዕቲ ስደተኛታት ንዝኾነ ፕሮፌሰር ጋይም ክብረኣብ ቀዳማይ ሚኒስተር ቦሪስ ጆንሰን ነዚ ውሳነ ክወስድ ዘገደዶ ቑጽሪ ናብታ ሃገር ዝኣትው ስደተኛታት ይወስኽ ብበል እንተኾነ ካልኦት ውሽጣዊ ሕንፍሽፍሻት ዘንቀልዎ ክኸውን ከም ዝኽእል'ዩ ዘርህ። ""ብዓቢኡ ድማ እቲ ቀዳማይ ሚኒስትር ኣብ ግዜ ዕጽዋ ሕጊ ኮቪድ ብምጥሓሱ ዝተበየነሉ መቕጻዕትን ካብ ስልጣኑ ንክወርድ ዝበጽሖ ዘሎ ጸቕጥን ንምርስሳዕ ይጥቀመሉ ኣሎ"" ክብል ይነቅፍ። ንስደተኛታት ሓተትቲ ዕቑባን ኣብ ዝሕግዝ ብሪስቶል ሆስቲሊቲ ኔትዎርክ እትሰርሕ ተሓላቒት ሰብኣዊ መሰላት ተቐማጢት ዓዲ ኢንግሊዝ ኤርትራዊት ሄለን ኪዳነ፡ እቲ ውሳነ ኣብ ልዕሊ ስደተኛታት ካብ ዝተፈጥረ ግጉይ ርድኢት ዝምንጩ'ዩ ብምባል ትቃወሞ። ""እቶም ስደተኛታት ዝሓሸ ገዛ፣ ዝሓሸ ስራሕ፣ ዕድል ትምህርቲ ንምርካብን ጽቡቕ ናብራ ንክነብሩን እምበር ናይ ብሓቂ ስደተኛ ኮይኖም ኣይኮነን፤ ከነፍቕደሎም የብልናን"" ዝብል ኣረዳድኣ ምሓዞም እዩ ድሕሪ ምባል፡ ኣብ ዝተፈላለዩ ስራሕን ሞያዊ ኣገልግሎትን ተዋፊሮም ኣብ ቁጠባ እታ ሃገር ዘበርክትዎ እጃም ክሳብ ክነደይ ምዃኑ ኣብ ግምት ክኣቱ ኣይርኣይን ብምባል፡ ኣብ ልዕሊ ስደተኛታት ግጉይ ምስሊ ከም ዝተፈጥረ ትዛረብ። መንግስቲ ኤርትራ ብወገኑ ፡ ነቲ ""ዘሕንኽ"" ዝበሎ ብመንግስቲ ብሪጣንያ ዝተኣወጀ ውጥን ምምላስ ሓተትቲ ዑቕባ ናብ ርዋንዳ ""ሕሱርን ዘይሞራላውን"" ክብል ነቒፍዎ። ውጥን ስደተኛታት ርዋንዳ ብኸመይ እዩ ክትግበር?"	https://www.bbc.com/tigrinya/news-61196624
politics	ኲናት ሓድሕድ ኢትዮጵያ፡ ቀዳማይ ሚኒስተር ኣብዪ ኣብታ ሃገር ሰላም ከስፍን ኮሚቲ ኖበል ሰላም ተማሕጺኑ	"ኮሚቲ ሽልማት ኖበል ሰላም፡ ቀዳማይ ሚኒስተር ኣብዪ ኣሕመድ ነቲ ኣብ መወዳእታ 2020 ኣብ ትግራይ ዝተወልዐ ኲናት ሓድሕድ ደው ብምባል ሰላም ኣብ ምስፋን ፍሉይ ግደ ክጻወት ጸዊዑ። እቲ ንሽልማት ኖበል ዝህብ ኮሚቲ ኣብ ዘውጽኦ መግለጺ፡ ኣብዪ ኣሕመድ እቲ ዝቕጽል ዘሎ ኲናት ከብቅዕ ሓላፍነት ኣለዎ ኢሉ። ""እቲ ሰብኣዊ ቅልውላዉ ኣብ ሕማቕ ኩነታት'ዩ ዘሎ፡ እኹል ሰብኣዊ ረዲኤት ናብ ተጸበይቲ ዘይምእታዉ'ውን ቅቡል ኣይኮነን"" ክብል እቲ ኮሚቲ ሓቢሩ'ሎ። ሰብመዚ መንግስቲ ኢትዮጵያ ኣብ ትግራይ እዉጅ ዘይኮነ ናይ ሰብኣዊ ረዲኤት ዕጽዋ ኣንቢሮም ኣለዉ ክብል ሕቡራት ሃገራት ገሊጹ ነይሩ። ሰበስልጣን መንግስቲ ኢትዮጵያ ግን፡ ሰብኣዊ ረዲኤት ናብ ትግራይ ካይኣቱ ከምዘይከልከሉ ብምግላጽ፡ ሓይልታት ትግራይ ዕንቅፋት ምዃኖም'ዮም ክምጉቱ ጸኒሖም። ኣብዚ ቀረባ መዓልታት ኣብ ሰሜናዊ ምዕራብ ትግራይን ካልኦት ቦታታት ኣብ ዝተኻየዱ ደብዳባት ነፈርቲን ድሮናትን ብውሕዱ 76 ሰባት ከምዝተቐትሉ ጸብጻባት ሓቢሮም። መንግስቲ ኢትዮጵያ ብዛዕባ'ቶም ኣብ ዝሓለፈ ሰሙን ዝተኻየዱ ደብዳባት ዝሃቦ ግብረመልሲ'ኳ እንዘየለ፡ ቅድሚ ሕጂ ግን ንሲቪላውያን ሰባት ዒላማ ከምዘይገብሩ'ዮም ዝገልጹ ነይሮም። ኣቦመንበር ናይቲ ኮሚቲ በሪት ረኢስ-ኣንደርሰን ኣብ ዘውጽኦ መግለጺ ተመሳሳሊ ቅሬታ ከምዘስምዐ'ውን ኣገልግሎት ዜና ሮይተርስ ጠቒሱ። ""ከም ቀዳማይ ሚኒስተርን ሽልማት ሰላም ከምዝተዓወተን መጠን ኣብዪ ኣሕመድ፡ እቲ ኲናት ከብቅዕ ኣብ ምግባርን ሰላም ከስፍንን ፍሉይ ሓላፍነት ኣለዉ"" ክብል እቲ መርበብ ሓበሬታ ናይቲ ኮሚቲ ዝወጸ መግለጺ ኣነጺሩ። እቲ ኣብ ጥቅምቲ 2019 ዝተዋህቦ ሽልማት ኖበል፡ ቅቡል ትጽቢታት ዘንብር ምዃኑ ዝጠቐሰ እቲ መገለጺ፡ ኣብዪ ኣሕመድ በቲ ምስ ኤርትራ ዝገበሮ ናይ ሰላም ስምምዕ፡ ከምኡ'ውን ኣብ ሃገሩ ደሞክራስን ሲቪላዊ መሰላትን ክሰፍን ሓፈሻዊ ተበግሶታት ብምውሳዱን ነቲ ሽልማት ከምዝበቕዐ ኣዘኻኺሩ። እቲ መግለጺታት ካብ ምሃብ ሕዩብ ዝኾነ ኮሚቲ፡ ከምዚ ዓይነት ነቐፌታ ከውጽእ ንቡር ኣይኮነን። ኣስዒቡ፡ ብዛዕባ ኣብ ኢትዮጵያ ዘሎ ምዕባለታት ቀጻሊ ርእይቶታት ክህብ ሓላፍነት ከምዘይብሉ ኮሚቲ ኖበል ሰላም ሓቢሩ። እቲ ኣብ ኢትዮጵያ ተወሊዑ ዘሎ ኲናት፡ ኣብ ሰሜን ኢትዮጵያ ብፍላይ ድማ ኣብ ትግራይ ሰፊሕ ምፍንቓል፡ ቅትለትን ጥምየትን ዝርከቦ ከቢድ ሰብኣዊ ቅልውላው ኣስዒቡ ይርከብ። ነቲ ኣብ ፈለማ ወርሒ ሕዳር 2020 ዝተወልዐ ኲናት ሰላማዊ ፍታሕ ንምንዳይ፡ ዝተፈላለዩ ወገናት ጻዕርታት ከካይዱ ምንሖም ይፍለጥ። እንተኾነ ግን ክሳብ ምቁራጽ ተጻብኦታት ክግበር ኣይተኻእለን ዘሎ። ሕጂ'ውን ኣብ ዝተፈላለዩ ከባቢታት፡ ብፍላይ መዋስንቲ ክልላት ኣምሓራን ትግራይን ውግኣት ይካየድ ምህላዉ ይንገር። ብሰንኪ ምቁራጽ መስመራት መራኸቢታት ናይቲ ከባቢ፡ እቲ ኩነታት ብናጻ ኣካል ንምርግጋጽ ኣጸጋሚ ኮይኑ ይርከብ።"	https://www.bbc.com/tigrinya/news-59987681
health	ብድሕሪ ዘጋጠመን ጾታዊ-መጥቃዕቲ ብብቕዓት ደው ክብላ ዝቃለሳ ደቂኣንስትዮ	ስንዱን ኣሰለፍን ንኣዲስ ኣበባ ብስም ጥራሕ’የን ዝፈልጥኣ ነይረን። ኣብቲ ተወሊደን ዝዓበያሉ ናይ ገጠር ቀበሌ ኣዲስ ኣበባ ኩሉ ነገር ዘይሰኣና፤ ንዓይንን እዝንን ዝምቸው ነገራት ጥራሕ ዝርከበላ፤ ሰሪሕኻ እትልወጠላ፤ ካብ ናብረአን ሓሊፉ ንናብራ ድኻታት ቤተሰበን ከመሓይሻ ዝኽእላሉ ዕድል ዝረኽባላ ዓባይ ከተማ ከምዝኾነት ትቑጸር። በዚ ተስፋታት ልበን ዝሸፈተ ስንዱን ኣሰለፍን ናብ ኣዲስ ኣበባ ንምኻድ መዓልቲ ቆሪጸን ናብ ኣውቶብስን እንተዘይተሳፈራ’ኳ ልበን ግን ኣቐዲሙ ሸፊቱ’ሎ። ኣብ ከምዚ ዝበለ ኩነታት እናሃለዋ ድማ “ጉዳይ ኣዲስ ኣበባ ነዓይ ግደፋለይ” ዝብል ሰብ ተረኸበ። ስንዱ ኣብዚ እዋን ብሞያ ኣተሓሕዛ ገዛ ስልጠና ወሲዳ ኣብ ሓደ ገዛ ተቖጺራ ኣብ ምስራሕ ትርከብ። ነቲ ቅድሚ ገለ ዓመታት ዝነበረ ህይወታ ናብ ድሕሪት ምልስ ኢላ ክትዝክሮ ከላ ግን ንነብሳ ኣብቲ ሎሚ ዘላትሉ ቦታ ከምእትረኽባ ገሚታ ኣይትፈልጥን ነይራ። ኣብ ሙሉእ ዕድሜኣ ብሕታውነት ተሰሚዕዋ ዘይፈልጥ ናብ ኣዲስ ኣበባ ምምጽኣ ግን ንታሪኽ ህይወታ ብሓድሽ መልክዕ ክጽሕፎ ጀመረ። ስንዱ በዓልቲ ሓዳርን ኣደ ሓደ ቆልዓን’ያ ነይራ። ሓዋ ናብ ኣዲስ ኣበባ እንተኸይዳ ዝሓሸ ናብራ ክህልዋ ከምዝኽእል ሰሪሓን ጽዒራን ገንዘብ ክተዋህልል ከምእትኽእል ምስነገራ ንወዳ ምስ ቤተሰባ ገዲፋ፤ ንሓዋ ኣሚና ነይራ ናብታ ብዙሕ ዝዝረበላ ኣዲስ ኣበባ ዝኸደት። ሓዋ ንመኽፈሊ ኣውቶብስ ዝኾና 200 ብር ምስለኣኸላ ነቲ ወዲ ክልተ ዓመት ወዳ ምስ ኣዲኣ ገዲፋ ተጓዓዘት። ናብ ኣዲስ ኣበባ ምስኣተወት ድማ ቆልዓ ናይ ምሕብሓብ ዕድል ስራሕ ረኸበት። ነቲ ስራሕ ክትረክብ ዝገበራ ሓዋ ድማ ወርሓዊ ደሞዛ እናተቐበለ ከቐምጠላ ጀመረ። ስንዱ ነተን ምስ ሓዋ ትዓቑረን ዘላ ገንዘብ ሒዛ ንወዳን ቤተሰባን ክትርእይ ትሓሰብ ኣብ ዝነበረትሉ ሓደ እዋን ክፉእ ነገር ኣጋጠማ። በዓል ገዛ ናይታ ተቖጺራ ትሰርሓላ ዝነበረት ሰበይቲ ተጋሰሳ። እዚ ጾታዊ ግህሰት ኣብ ልዕሊኣ ዝተፈጸማ ስንዱ ካብቲ ገዛ ብምውጻእ ኣብ ካልእ ገዛ ተቖጺራ ምስራሕ ቀጸለት። ድሕሪ እዋን ነብሰ-ጾር ምዃና ዝፈለጠት ስንዱ ነቶም ዘስርሕዋ ገዛ ምስኣፍለጠቶም ምስኦም ክትቕጽል ፍቓደኛታት ኣይነበሩን። ምስ ሓዋ ትዓቑሮ ዝነበረት ገንዘብ 2000 ብር ከምዝበጽሐ እትፈልጥ ስንዱ ንኽህባ ምስሓተተቶ ክህባ ኣይከኣለን። ሰባት እናልኣኸት ክህባ እንተተማሕጸነቶ’ውን ፍቓደኛ ኣይነበረን። ካብቲ እዋን ንደሓር ድማ ካብ ኢድ ሰብ እትጽበ ከምዝኾነት ትዛረብ። ሓንቲ ሰበይቲ ገንዘብ ሂባታ ገዛ ተኻርያ ክትነብር ጀመረት። ግዜ ሕርሲ ምስኣኸለ ድማ ብሕክምና መጥባሕቲ ክትወልድ ከኣለት። ቀደሙ ንነብሳ’ኳ ክኢላ ክትነብር ዘይትኽእል ዝነበረት ስንዱ ውላድ ተወሲኽዎ ናብራ ፈተና እናኾና ከምዝኸደ ትዛረብ። ናይ 15 መዓልታት ሓራስ እናሃለወት ናብ ሓደ ንደቂኣንስትዮ ዝተዳለወ መዕረፊ [ትካል ግብረ-ሰናይ] ክትኣትው ሰባት ስለዝሓገዝዋ፤ ናብቲ ትካል ምስ ኣተወት ድማ ነቲ ዝደፈራ ሰብ ከሲሳ ንውላዳ ቐለብ ዝኸውን ገንዘብ በቢወርሒ ክኸፍላ ተፈሪዱላ ነይሩ። ካብቲ ማእኸል ደቂኣንስትዮ ምስወጸት ግን እቲ ንዝተወሰኑ ኣዋርሕ ንቐለብ ቆልዓ ዝኸውን ገንዘብ ዝህባ ዝነበረ ኣቦ ውሉዳ ነቲ ገንዘብ ኣቋረጾ። ንሳ’ውን ሕሪኡ እናተጓየየት ሃበኒ ክትብል ኣይከኣለትን። ኣብቲ ንደቂኣንስትዮ ዝሕግዝ ማእኸል ኣብ ዝጸንሐትሉ እዋን ዝተፈላለዩ ሙያ ከምዝሰልጠነት እትዛረብ ስንዱ፡ ምስወጸአት በቲ ዝሰልጠነቶ ሞያ ትሰርሕ ከምዝነበረት ትገልጽ። ኣብዚ እዋን ከኣ ብኣተሓሕዛ ገዛ ሰልጢና ትሰርሕ ምህላዋ ንቢቢሲ ተዛሪባ። ኣሰለፍ [ነዚ ዛንታ ብዝብል ስማ ዝተቐየረ] “ሻሂ ቡን እናሸጥኩ እየ ዝመሓደር” ትብል። ተወሊዳ ኣብ ዝዓበየትሉ ገጠር ናብ ቤት ትምህርቲ ናይ ምኻድ ድልየት እንተነበራ’ኳ ኣካላዊ መጉዳእቲ ስለዘለዋ ግን ብትምህርታ ክትደፍእ ዘተባብዓ ሰብ ኣይረኸበትን። “ገዛ ክሕልወሎምን ከጸራርየሎምን ጥራሕ ይደልዩ ነይሮም” ትብል። ኣብ ውሽጣ ብዙሕ ባህግታት ከምዝነበራን “ይኽእል እየ” ዝብል ድልዱል መንፈስ ከምዘለዋን እትገልጽ ኣሰለፍ፡ ናብታ ብዙሕ ዝዝረበላ ኣዲስ ኣበባ ጠፊኣ መጸት። እታ ጉድኣት ኣካል ዘለዋ ኣሰለፍ ናብ ኣዲስ ኣበባ ምስመጸአት ዘጋጠማ ህይወት ግን ኣብ ጎደና ምሕዳር ነይሩ። ሽዑ ክትመጽእ ከላ ጓል 14 ዓመት ከምዝነበረት ትዛረብ። ንሓደ ዓመት ዝኣክል ኣብ ጎደና ምስጸንሐት ሓደ ለይቲ ተዓመፀት። በቲ ኣብ ልዕሊኣ ዝተፈጸመ ጾታዊ ግህሰት ውኒኣ ስሒታ ዝረኸብዋ ኣባላት ፖሊስ ናብ ሆስፒታል ወሰድዋ። ኣብቲ ሆስፒታል ግቡእ ሕክምና ምስረኸበት ድማ ናብቲ ማእኸል ደቂኣንስትዮ ክትኣትው ተገበረት። ፖሊስ ነቲ ኣብ ልዕሊኣ ጾታዊ ግህሰት ዝፈጸመ ሰብ ንምርካብ ዝገበሮ ጻዕሪ ክሰምር ከምዘይከኣለ ኣሰለፍ ትዛረብ። ብዝተገበረላ ምርመራ ኤች ኣይቪን ጥንስን ድማ ነብሰጾር ከምዝኾነት ጥራሕ ተረጋገጸ። ካብ ካልኦት ደቂኣንስትዮ ብዝተፈለየ ኣብቲ ማእኸል ንኽልተ ዓመታት ክትጸንሐ ከምዝተገበረት እትዛረብ ኣሰለፍ፡ ክሳብ እትወልድን ድሕሪ ምውላዳን ብዙሕ ሓገዛት ከምዝረኸበት ትገልጽ። ናብ ጎደና ክሳብ ዝወጸትሉ እዋን ኩሉ ሰብ “ኣይትኽእልን” ይብላ ከምዝነበረ፡ ኣብቲ ማእኸል ደቂኣንስትዮ ግን ኩሉ ነገር ክትገብር ከምእትኽእል ክተርእይ ከምዝኸኣለት ትዛረብ። ክእለት ስራሕቲ ንግዲ፣ ስልጠና ምድላው ምግብን ካልኦት ሞያታትን ብምውሳድ ንነብሳ ብቕዕቲ ከምዝገበረት’ውን ትሕብር። ኣብቲ ማእኸል ዝነበራ ጻንሒት ዛዚማ ምስወጸአት ድማ ናብ ንግዲ ተዋፈረት። ኣብቲ ፈለማታት ኣብ ጽርጊያ ኮፍ ኢላ ሶፍትን ዝመሳሰሉን ትሸይጥ ዝነበረት ኣሰለፍ “ኣብዚ እዋን ኮንቴይነር [ብሓጺን ዝተሰርሐ ሹቕ] ተዋሂቡኒ ሻሂ ቡን እሸይጥ ኣለኹ” ትብል። ክሳብ ሎሚ ብዙሓት ብድሆታት ከምዘሕለፈት ብምግላጽ “ድሕሪ ሕዚ ግን ዝሓሰብክዎ ነገር ዕውት ካብ ምግባር ዝእግደኒ ነገር የለን” ክትብል ዘለዋ ነብሰ-ምትእምማን ትገልጽ። ኣብ መጻኢ ድማ ንዝተዋፈረትሉ ስራሕቲ ንግዲ ብምስፋሕ ካልኦት ጉድኣት ኣካል ደቂኣንስትዮ ቆጺራ ክተስርሕን ዕድል ስራሕ ክትፈጥረለንን ድልየት አለዋ። ቅድም ክብል ማሕበር ምክልኻል ጾታዊ መጥቃዕቲ ብዝብል ዝፍለጥ ዝነበረ ሎሚ ማሕበር ልምዓት መዕረፊ ደቂኣንስትዮ ዝብል ስያመ ሒዙ’ሎ። ብዝበጽሐን ጾታዊ መጥቃዕቲ ዝተሃሰያን ኣብ ጎነን ዝድግፈን ሰብ ዝሰኣናን ብዙሓት ደቂኣንስትዮ ንምሕጋዝ ዝሰርሕ ትካል’ዩ። እዚ ማሕበር ንዝተደፈራ (ጾታዊ ግህሰት ንዝተፈጸመን) ደቂ ኣንስትዮ ናይ ሕጊ ደገፍን ሞያዊ ስልጠናታትን እናሃበ 18 ዓመታት ኣቑጺሩ’ሎ። እቲ ቅድሚ 18 ዓመታት ኣብ ኣዲስ ኣበባ ዝተመስረተ ማሕበር ኣብዚ እዋን ኣብ ከተማታት ኣዳማን ሃዋሳን ደቂኣንስትዮ ዝዓርፋሎም ክልተ ማእኸላት ከምኡ’ውን ኣብ ደሴን ሑመራን ተወሰኽቲ ኣብያተ ጽሕፈት ብምኽፋት ንግዳያት ፆታዊ ዓመጽ ደገፍ ኣብ ምሃብ ይርከብ። ብሰንኪ’ቲ ኣብ ሰሜን ኢትዮጵያ ዝተወለዐ ኲናት ንዝተፈላለዩ ጾታዊ መጥቃዕቲታት ዝተቓልዓ ደቂኣንስትዮ ንምድጋፍ ድማ ኣብ ክልል ኣምሓራ ከተማ ወልዲያ ሓደ መዕረፊ ብምኽፋት ይሰርሕ ምህላዉ፡ ኣተሓባባሪት እቲ ታካል ኑንያት ጎሳዬ ንቢቢሲ ተዛሪባ። ግዳያት ጾታዊ መጥቃዕቲ ዝኾና ደቂኣንስትዮ ናብቶም ማእኸላት ምስኣተዋ ንድልየተን መሰረት ዝገበሩ ሞያዊ ስልጠናታት ከምዝወሃብወን ኑንያት ትገልጽ። ካብዚ ብተወሳኺ ድማ መዕበዪ ግንዛበን ድጋፍን፤ ፈጠራ ስራሕን ዕድል ኣብ ምምችቻውን፤ ደገፍ ስነልቦናን ሕክምናን ይህብ።	https://www.bbc.com/tigrinya/news-60658110
politics	ቅልውላው ሱዳን፡ ምስ ኢትዮጵያ ዘሎ ምስሕሓብ ዶባትን ዝፈጥሮ ጸቕጥን	ንሱዳን ንኣስታት 30 ዓመታት ብምልኪ ዝገዝኣ ዑመር ኣልበሽር ኣብ ሚያዝያ 2019 ብህዝባዊ ናዕቢ ካብ ስልጣን ምስ ተኣልየ ንዝተመስረተ ቤት ምኽሪ መሰጋገሪ መንግስቲ ንኽመርሕ ስልጣን ዝተረከበ ጄነራል ዓብደል ፈታሕ ኣልቡርሃን ነቲ ዝቐጸለ ተቓውሞ ንምህዳእ ሓዲሽ መንግስታዊ መዋቕር ኣቕሪቡ። በዚ ከኣ ነታ ሃገር ንሰለስተ ዓመታት ብምምራሕ ናብ ደሞክራሲያ መንግስቲ ዘሰጋግር ልኡላዊ ናይ መሰጋገሪ ቤት ምኽሪ ኣቚሙ ኣልቡርሃን መራሒ ኮይኑ። እቲ ቤት ምኽሪ ን39 ኣዋርሕ ዝጸንሕ ስልጣን ዘለዎ ሽዱሽተ ሲቪልን ኣርባዕተ ወተሃደራዊ መኮንናትን ዘጠቓለለ እዩ ነይሩ። ኣብ ርእሲኡ ቀዳማይ ሚኒስተርን ካቢነ ሚኒስተራትን ዝሓቖፈ ናይ መንግስቲ ኣካል ንክህልዎ እውን ተወሲኑ። መሪሕነት እቲ መሰጋገሪ መንግስቲ ካብ ሰራዊት ዝመጽአ ጀነራል ቡርሃን ክሕዞ እንከሎ ቀዳማይ ሚኒስተርነት ከኣ ንደሞክራሲያዊ ለውጢ ካብ ዝተቓለሱ ሲቪል ፖለቲከኛታት ዝተኸብረ ስም ዘለዎ ናይ ቁጠባ ምሁር ዓብደላ ሓምዶክ ሒዙዎ። እቲ ናይ መሪሕነት ቦታ ኣብ ክልተ ዝተመቕለ ኮይኑ ክሳብ ዝሓለፈ ሕዳር 21 ኣዋርሕ ጀነራል ቡርሃን ንልኡላዊ ቤት ምኽሪ ሱዳን ክመርሖ ክሳብ ኣብዚ ዓመት እዚ ክግበር ትጽቢት ዝግበረሉ ዝነበረ ሃገራዊ ምርጫ ከኣ እቶም ሲቪል ነቲ ቦታ ሒዘምዎ ክጸንሑ እዩ ነይሩ እቲ ስምምዕ። ምጅማር ቅልውላው ሱዳን ንሰላሳ ዓመታት መመላእታ ንሱዳን ብዓብላልነት ዝመርሕ ዝነበረ ፕረዚደንት ዑመር ኣልበሽር ኣብታ ሃገር ቁጠባዊ ለውጢ ክገብር ምስ ፈተነ ብዝተወልዐ ህዝባዊ ናዕቢ እዩ ካብ ስልጣኑ ተኣልዩ። መንግስቲ ኣብ ነዳድን ባንን ዝገብሮ ዝነበረ ድጎማ ምሰልዓሎ ብዝተፈጥረ ናይ ናብራ ምኽባር ኣብ ምብራቓዊ ሱዳን ዝተወልዐ ህዝባዊ ተቓውሞ ናብ ካርቱምን ካልኦት ከተማታትን ልሒሙ። እቲ ተቓውሞ ኣብ ክብሪ ዋጋን ሕሰም ናብራን ጥራሕ ከይተሓጽረ ነቲ ዝኣረገ መንግስቲ ዑመር ኣልበሽር ካብ ስልጣን ክእለ ዝጠልቡ ሓይልታት እቲ መንግስቲ ክእለ ሕቶ ምስ ኣቕረቡ ሓይልታት ጸጥታ ኣልበሽር ተሪር ስጉምቲ ምስ ወሰዱ እቲ ማዕበል ተቓውሞ መሊሱ ጉሂሩ ንኣልበሽር ካብ ስልጣን ዓልዩዎ። ከምኡ ኮይኑ ከብቅዕ እቲ ወተሃደራዊ ሓይሊ ስልጣን ምስዝሓዘ እቶም ንለውጢ ዝተቓለሱ ሓይልታት እታ ሃገር ናብ ሲቪላዊ ምምሕዳር ክትሰጋገር ጠሊቦም። ዋላ'ኳ እቲ ብጀነራል ዓብደል ፈታሕ ኣል ቡርሃን ዝምራሕ ሰራዊት ስልጣን እንተተቖጻጸረ ነቲ ህዝባዊ ሕቶ ክምልስን ነታ ሃገር ከረጋግኣን ኣይከኣለን። ኣብታ ሃገር ሓያል ጽልዋ ዘለዎ ሓይሊ ብዘይምዃኑ ነታ ሃገር ንምርግጋእ ፈተና ኮይኑዎ ኣሎ። ብዘይካ እቲ ሰራዊት ዝተፈላለዩ ናይ ምሊሻ ጉጅለታትን እስላማዊ ዕጡቓትን ነናይ ገዛእ ርእሶም ተራ ኣለዎም። ዓብደላ ሓምዶክ ዓብደላ ሓምዶክ  ቀዳማይ ሚኒስተር ሱዳን ኮይኑ ቃለ መሓላ ክፍጽም እንከሎ እቲ ቀንዲ ተልእኾኡ ነታ ሃገር ምርግጋእ፡ ዘጋጠማ ቁጠባዊ ጸገማት ብምፍታሕ ህዝባዊ መንግስቲ ንምምስራት እዩ ነይሩ። ዓብደላ ሓምዶክ ቀዳማይ ሚኒስተር ኮይኑ ምስተመርጸ ኣብ ህዝቢ ነታ ንነዉሕ ዘበናት ብወተሃደራዊ ሓይሊ ክትምራሕ ዝጸንሐት ሱዳን ናብ ሲቪላዊ ምምሕዳር ክመልሳ እዩ ዝብል ተስፋ ኣሕዲሩ ነይሩ። ብዓውደ ቁጠባ ናይ ዶክትሬይት ዲግሪ ዘለዎ ኣብ መፋርቕ 60ታት ዕድመ ዝርከብ ዓብደላ ሓምዶክ ኣብ ሕብረት ኣፍሪቃን ሕቡራት ሃገራትን ናይ ነዊሕ ግዜ ናይ ስራሕ ልምዲ ኣለዎ። ነታ ኣብ ቅልውላው ምስግጋር ዝነበረት ሃገሩ ከገልግል ክሕተት እንከሎ ኣብ ቤት ጽሕፈት ሕቡራት ሃገራት ኣብ ቁጠባዊ ኮሚሽን ኣፍሪቃ ብዝለዓለ ጽፍሒ ሓላፍነት የገልግል ነይሩ። ኣብ ምምሕዳር መንግስቲ ኣልበሽር ናይ ገንዘብ ሚኒስተር ኮይኑ ከገልግል ተሓጽዩ እኳ እንተነበረ ሓምዶክ ግን ነቲ ሽመት ከምዘይተቐበሎ ይዝረብ። ዋላ'ኳ ኣብ ፖለቲካዊ ሓይልታት  ሱዳን ዝነበረ ዘይምርድዳእ ሃዲኡ መሰጋገሪ መንግስቲ ክቐውም ኣብ ስምምዕ እንተተበጽሐ፡ ኣብ መንጎ መኮንናት ሰራዊትን ሲቪልን ስጡም ርክብ ኣይጸንሐን። እዚ ከኣ ኣብቶም ሲቪላዊ መንግስቲ ክቐውም ዝደልዩ ናይ ለውጢ ሓይልታት ጥርጣረ ኣሕዲሩ ጸኒሑ እዩ። ብፍላይ እቶም ወተሃደራዊ መኮንናት ኣብ ኩሉ ፖለቲካዊ ኩነታት እታ ሃገር ጎሊሖም ምስተራእዩ እታ ሃገር ተመሊሳ ኣብ ወተሃደራዊ ምሕደራ ክትኣቱ ትኽእል እያ ዝብል ስግኣት ኣሕዲሩ። ተራ ኢትዮጵያ ፕሬዝዳንት ኣልበሽር ካብ ስልጣን ተኣልዩ ኣብ መንጎ ፖለቲካዊ ሓይልታት ሱዳን ዘይምርድዳእ ምስተፈጥረ፡ ኢትዮጵያ ብሽምግልና፡ ወተሃደራዊ ሓይልን ደለይቲ ለውጢ ሲቪል ሓይልታትን ተሰማሚዖም ናይ መሰጋገሪ ሰሌዳ ንክስእሉ ጉሉሕ ተራ ምጽዋታ ዝዝከር እዩ። ተቓወምቲ ሓይልታት፡ እቶም ወተሃደራዊ መኮንናት ኣብቲ ህዝባዊ ሰላማዊ ተቓውሞ ሰቪል ስለዝቐተሉ ኣብ መሰጋገሪ መንግስቲ ክኣትዉ የብሎምን ኢሎም ክከራኸሩ እንከለው እቶም ጀነራላት ከኣ ሃገራዊ ድሕነት ንምርግጋጽ ኣድላይ ስጉምቲ ከምዝወሰዱ ይዛረቡ ስለዝነበሩ ካልእ ዙር ደም ምፍሳስ ከይስዕብ ስግኣት ተፈጢሩ ነይሩ። ኣብቲ እዋን ከኣ ቀዳማይ ሚኒስተር ኣቢይ ኣሕመድ ንካርቱም ብምብራር ክልቲኦም ሓይልታት ፍልልያቶም ኣጽቢቦም ኣብ ስምምዕ ከምዝበጽሑ ብምግባር ዋላ እውን ንግዚኡ እንተኾነ ነቲ ዝነበረ ወጥሪ ኣብ ምህዳእ እጃሙ ተጻዊቱ እዩ። እዛ ምስ ኢትዮጵያ ሰፊሕ ዶባት ዘለዋ ሱዳን ኣብቲ ብኣልበሽር እትምራሓሉ ዝነበረት እዋን ምስ መንግስቲ ኢትዮጵያ ድልዱል ርክብን ምሕዝነትን እዩ ነይሩዋ። ቀዳማይ ሚኒስተር  ኣቢይ ኣሕመድ ናብ ስልጣን ምስ መጽአ እውን እቲ ዝምድና ክቕጽል ትደሊ ነይራ። ብፍላይ ኣልበሽር ካብ ስልጣን ተኣልዩ መሰጋገሪ መንግስቲ ክምስረት ክፍተን እንከሎ ኢትዮጵያ ርግእቲ ሱዳን ንክትሕሉ ደገፋ ከተርኢ ፈቲና እያ። ግብጺ እውን ብተመሳሳሊ መገዲ ንሱዳን ኣብ ዛዕባ ህዳሰ ግድብ ኣብ ጎድና ከተሰልፋ ምኽኣላ ይዝከር። ወጥሪ ዝሰፈኖ ጉዳይ ዶብ ኢትዮጵያን ሱዳንን ንነዊሕ ግዜ ከሰሓሕበን ዝጸንሐ መፍትሒ ዘይረኸበ ጉዳይ ዶብ ክፈትሓ ኮሚሽን ዶባት ኣቚመን ሓደ ሓደ ፈተነታት እኳ እንተገበራ ኣብ ስምምዕ ክበጽሓ ኣይከኣላን። ኢትዮጵያውያን ሓረስቶት ዝርከቡዎ ሱዳን መሬተይ እትብሎ ኣል ፋሺጋ እተባህለ ሰፊሕ ፍርያም መሬት ንሓንሳብ ክለዓል ካልእ ሳዕ ከኣ ክሃድእ ጸኒሑ። ክልቲአን ሃገራት መሬተን ምዃኑ ክዛረባ እኳ እንተጸንሓ ዝምድነአን ከይተበላሸወ ንነዊሕ ዓመታት ጸኒሐን ኣለዋ። እንተኾነ ኣብ ትግራይ ውግእ ምስ ተኸፍተ ወተሃደራት ኢትዮጵያ ነቲ ምስ ሱዳን ዘሰሓሕብ ዶባት ሓዲጎምዎ ምስ ወጽኡ ሰራዊት ሱዳን ነቲ ቦታ ብሓይሊ ተቖጻጺሩዎ። ኢትዮጵያ ነቲ ተግባር ቅሉዕ ወራር እዩ እኳ እንተበለት ብሰንኪ ውሽጣዊ ዘይምርግጋኣ ናይ ምክልኻል ስጉምቲ ኣይወሰደትን። ሰበስልጣናት ሱዳን ብኢትዮጵያ ተታሒዙ ዝነበረ መሬቶም ከምዘምለሱ ብወግዒ ክዛረቡ እንከለው ኢትዮጵያ ግን እቲ ጉዳይ ብሰላማዊ ዘተ ጥራሕ ክፍታሕ ከምዘለዎ ብተደጋጋሚ ክትዛረብ ጸኒሓ ኣላ።  እዚ ከኣ ነቲ ኣብ መንጎ ክልቲአን ሃገራት ዝጸንሐ ምትእምማን ኣማህሚህዎ ኣሎ። ኣብ ርእሲኡ ኣብ ምምላእ ማይ ግድብ ሕዳሰ ምስ ኢትዮጵያ ተመሳሳሊ ኣረኣእያ ዝነበራ ሱዳን ኣብ ዝሓለፈ ክልተ ዓመት ለውጢ ኣርእያ ኣላ። ኣብ ጉዳይ እቲ ግድብ ካብ ፈለማ ኣትሒዛ ተቓውሞ ዝነበራ ግብጺ ንእተልዕሎ ሓሳባት ብምድጋፍ ወይ ቅድሚ ሕጂ ስምምዕ ኣብ ዝተገብረሉ ጉዳያት ሕቶታት ብምልዓል ኣብ ልዕሊ ሱዳን ጸቕጢ ንምፍጣር ፈተነ ክትገብር ትረአ ኣላ። መንግስቲ ኢትዮጵያ ከምዝገለጾ ኣብ ጉዳይ ሕዳሰ ግድብ ክካየድ ዝጸንሐ ዝርርብ ግብጺ ወይ ሱዳን ብዘልዕለኦ ሕቶታት ምኽንያት ዛጊድ ፍረ ዘይተረኽቦ እንትኸውን፡  ክሳብ ቤት ምኽሪ ጸጥታ በጺሑ። ስለዝኾነ ኢትዮጵያን ሱዳንን ብዘለወን ዝነውሐ ሓባራዊ ዶባት ብተወሳኺ ህንጸት ሕዳሰ ግድብ ክዛዘም ኣብ ዝተቓረበሉ እዋን መፍትሒ ዝደልያሉ ጉዳይ እዩ። ናይ ሱዳንን ግብጽን ሰራዊት ኣብዚ እዋናዊ ምስግጋር ዝለዓለ ተራ ዘለዎ ሰራዊት ሱዳን ኣብ ዝሓለፈ ዓመታት ኣብ ፖለቲካዊ ኩነታት እታ ሃገር ልዑል ተጽዕኖ ነይሩዎ። እዚ ኣካል ነቲ ምስ ኢትዮጵያ ዘሰሓሕብ ዶባት ኣብ ርእሲ ምቁጽጻሩ ምስ ሰራዊት ግብጺ ቅድሚ ሕጂ ተራእዩ ዘይፈልጥ ዝምድና ክምስረት ክኢሉ ኣሎ። ኣብ ርእሲኡ ሰራዊት ክልቲአን ሃገራት ሓባራዊ ወተሃደራዊ ልምምድ ክገብሩ ኣብ ስምምዕ በጺሖም። እዚ ከኣ ኣብ ልዕሊ ኢትዮጵያ ስግኣት ከምዝፈጥር ብምግባር ኣብቲ ኣከባቢ ንዘሎ ወጥሪ ኣብኢሱዎ ኣሎ። ናይ ተቓወምቲ ወተሃደራዊ ምንቅስቓስ ኣብ ሰሜን ኢትዮጵያ ብዘሎ ውግእን ኣብ ምዕራብ ኢትዮጵያ ብዝህነጽ ዘሎ ህዳሰ ግድብን ብዝተሓሓዘ ናይ ድሕነት ስግኣት ከምዘሎ ሰበስልጣን መንግስቲ ኢትዮጵያ ብተደጋጋሚ ይገልጹ። ናይ ኢትዮጵያ ወተሃደራዊ ሰበ ስልጣን ዋላ'ኳ ብወግዒ ብሱዳን ከምዝድገፉ እንተዘይተዛረቡ ብወገን ሱዳን ዶብ ሰጊሮም ክኣትው ኣብ ዝፈተኑ ዕጡቓት ስጉምቲ ከምዝወሰዱ ኣብ ዝተፈላለዩ ግዝያት ክገልጹ ጸኒሖም ኣለው። እዚ ከኣ ኢትዮጵያ ብምዕራባዊ ዶባታ ንዝፍተኑ መጥቃዕቲ መተሓላለፊ መስመር ይረኽቡ ከምዘለው ዘመላኽት እዩ። ስለዝኾነ እተን ሃገራት ተረዳዲአን እንተዘይፈቲሐንኦ ናይ ጸጥታ ስግኣት ምፍጣሩ ኣይተርፍን እዩ። ንጉዳይ ዶብ ብዝምልከት ኢትዮጵያ ሰራዊት ሱዳን ናብቲ ዝነበሮ ክምለስን እቲ ጉዳይ ብዘተ ክፍታሕ ከምዘለዎ እኳ ክትሓትት እንተጸንሐት ሱዳን ግን ኣብ መርገጺኣ ጸኒዓ ወተሃደራዊ ትሕዞኣ ተደልድል ምህላዋ እዩ ዝንገር። ሰራዊት ሱዳን ብሓይልታት ኢትዮጵያ ብተደጋጋሚ ከምእተጠቕዐን ኢትየጵያ ኣብ ከባቢ ዶባት  ሰራዊታ ትኣኻኽብ ከምዘላ ክኸስስ ይስማዕ። እዚ ከኣ ንጸጥታዊ ውጥረት ክልቲአን ሃገራት ከጋድዶ ይኽእል እዩ ዝብል ስግኣት ፈጢሩ ኣሎ። ድሕሪ ሓምዶክ'ከ ሕጂ ዓብደላ ሓምዶክ ንዝገደፎ ስልጣን ቀዳማይ ሚኒስተርነት መን ከምዝትክኦ ዝተፈልጠ እኳ እንተዘየሎ እቲ ወተሃደራዊ ሓይሊ ነቲ ስልጣን ጠቕሊሉ እንተሒዙዎ ኣብታ ሃገር ዘሎ ውጥረት መሊሱ ክጋደድ እዩ። ከምኡ እውን ሱዳን ምስ ኢትዮጵያ ብዘለዋ ዝምድና እቲ ወተሃደራዊ ሓይሊ እንታይ ዓይነት መገዲ ክኽተል ከምዝኽእል እኳ እንተዘይተፈልጠ፡ ቅድሚ ሕጂ ዝጸንሐ ናይ ዶብ ምስሕሓብን፡ጉዳይ ሕዳሰ ግድብን ምስ ግብጺ ብዘለዎ ጽኑዕ ዝምድናን እቲ ኩነታት ክጋደድ ከምዝኽእል ሻቕሎት ኣሎ።	https://www.bbc.com/tigrinya/news-59864439
politics	ኣብ ኣዲስ ኣበባን ካልኦትን ዝካየድ ዘሎ ማእሰርቲ ከምዘሻቐሎ ኮሚሽን ሰብኣዊ መሰላት ሕቡራት ሃገራት ገሊጹ	"ካብ ዝሓለፉ ሰሙናት ጀሚሩ ኣብ ከተማ ኣዲስ ኣበባ፣ ጎንደርን ባህርዳርን ካልኦት ከባብታትን ዝፍጸም ማእሰርቲ ምቕጻሉ ከምዘሻቐሎ ኮሚሽን ሰብኣዊ መሰላት ሕቡራት ሃገራት ሎሚ ኣብ ዝዘርግሖ መግለጺ ገሊጹ። ነቲ ኣብታ ሃገር ካብ 2 ሕዳር 2021 ጀሚሩ ዝተኣወጀ ኣዋጅ ህጹጽ ጊዜ ስዒቡ ፖሊስ ሰፊሕ ማእሰርቲ፣ ፈተሻን ማእሰርትን የካይድ ምህላዉ ብወሃቢት ቃል እቲ ኮሚሽን ዝወጸ መግለጺ ኣዘኻኺሩ’ሎ። ዝበዝሑ ካብቶም ኣብ ቀይዲ ዝኣተዉ ምስ ህወሓት ይሰርሑ'ዮም ብዝበል ጥርጠራ ዝተኣስሩ ተወለድቲ ትግራይ ምዃኖም ዘተሓስስብ ምዃኑ እቲ ኮሚሽን ጠቒሱ'ሎ። ኣካላት ጸጥታ ምምሕዳር ከተማ ኣዲስ ኣበባ ሓድሽ ስጉምቲ ጃምላዊ ማእሰርትን ተፍትሽ ገዛ ንገዛን የካይድ ብምህላዉ ግዳያት ጃምላዊ ማእሰርትን ምፍርራሕን ንኸውን ኣለና ክብሉ ተጋሩ ነበርቲ እታ ከተማ ገሊጾም ነይሮም። እቶም 'ኣብ ሕማቕ ኩነታት ኣለና' ብምባል ቃሎም ንቢቢሲ ዝሃቡ ውልቀሰባት፡ ድሮ ኣባላት ስድራቤቶም፣ መሓዙቶምን መቕርባቶምን ካብ ዝነበሩሉ ናይ ስራሕ ቦታ፣ ቤት ብልዒ፣ መዘናግዒ ቦታን መጓዓዝያን ተገፊፎም ተወሲዶም ይብሉ። ሓላፊ ህዝባዊ ርክባት ፖሊስ ኣዲስ ኣበባ ኮማንደር ፋሲካ ፈንታ፡ ""ኣብቲ መንግስቲ ዝወስዶ ዘሎ ስጉምቲ ዝተኣሰሩ ተወለድቲ ትግራይ ጥራሕ ኣይኮኑን፤ ግን ከኣ ብቐንዱ ንሳቶም'ዮም"" ክብል ንቢቢሲ ኣረጋጊጹ ነይሩ። ኲናት ትግራይ ካብ ዝጅመር ንድሓር ኣብ ዝተፈላለዩ እዋናት፡ ኣብ ዝተፈላለየ ብርኪ ማሕበራዊ መነባብሮ ዝርከቡ ነበርቲ እታ ከተማ ዝኾኑ ተወለድቲ ትግራይ 'ብሰንኪ መንነት' ግዳያት ማእሰርቲ ከም ዝኾኑን ትካላት ንግዶም ከም ዝተዓጽወን ክግለጽ ጸኒሑ'ዩ። እዚ ሓድሽ ዙርያ ጃምላዊ ማእሰርቲ፡ ድሕሪ እቲ ሓይልታት ትግራይ ንዓበይቲ ከተማታት ክልል ኣምሓራ ዝኾና ደሴን ኮምቦልቻን ምቁጽጻሮምን፡ መንግስቲ ""ኣብ ውሽጢ እቲ ሕብረተሰብ ዝተሓብኡ ዕሱባት ህወሓት ኣለው'ዮም"" ምባሉን ስዒቡ ዘጋጥም ዘሎ እዩ። ብዝሒ እሱራት? እቶም ዝበዝሑ እሱራት ተወለድቲ ትግራይ ከምዝኾኑ ዘመልክቱ ጸብጻባት ምህላዎም ዘመልከተ ኮሚሽን ሰብኣዊ መሰላት ሕቡራት ሃገራት፤ ምስ ህወሓት ርክብ ኣለኩም ብዝብል ተጠርጢሮም ብቐጻሊ ከምዝእሰሩ ሓቢሩ። ”ጸብጻባት ከምዝሕብርዎ ብውሕድ 1 ሽሕ ውልቀሰባት ኣብ ውሽጢ ዝሓለፈ ሰሙን ተኣሲሮም ኣለዉ። ገለ ምንጪታት ድማ እቲ ቁጽሪ ልዕሊኡ ክኸውን ከምዝኽእል የመልክቱ” ይብል ኣብ መግለጺኡ። ኮሚሽን ሰብኣዊ መሰላት ኢትዮጵያ ቅድሚ ዝተወሰኑ መዓልታት ኣብ ዝዘርግሖ መግለጺ፤ “ንዓሌት መሰረት ዝገበረ ዝመስል” ማእሰርቲ ይፍጸም ምህላዉ ብምሕባር፤ እዚ ደው ክብል ሓቲቱ ምንባሩ ይዝከር። ኣየናይ ብሄር ወይ ዓሌት ዒላማ እቲ ማእሰርቲ ከምዝኾነ ግን ካብ ምግላጽ ተቖጢቡ’ሎ። ንተወለድቲ ትግራይ ጥራሕ ዘነጻጸረ ማእሰርቲ ይፍጸም የለን ዝብል መንግስቲ ኢትዮጵያ ብወገኑ ምስ ምውሓስ ጸጥታ እታ ሃገር ብዝተሓሓዝ ዝተጠርጠሩ ውልቀሰባት ብሄሮም ብዘየገድስ ይተሓዙ ምህላዎም ይምጉት። “እቶም እሱራት ዝተትሓዙሉ ኩነታት ምዕሩይ ከምዘይኮነ ይግለጽ። ቁጽሮም ኣዝዩ ብዙሕ ዝኾነ እሱራት ኣብ ጸበብቲ ኣብያተ ማእሰርቲ ይርከቡ” ዝበለ ኮሚሽን ሰብኣዊ መሰላት ሕቡራት ሃገራት፤ ደረጃታት ዓለምለኸ ሰብኣዊ መሰላት ይጠሓሱን ድኹም ኣተሓሕዛ እሱራት ከምዘሎን ኣፍሊጡ። መስርሕ ፍርዲ ቀዳማይ ሚኒስትር ኣብዪ ኣሕመድ ንላዕለዎት ሰብ መዚ እታ ሃገር ኣብ ዝሃቦ መብርሂ፡ ""ኣብ ኣዲስ ኣበባን ካልእ ከባብን ኮይኖም ኣፍ ጸላኢ ብምዃን ንህዝብና ዕጥቂ ዘፍትሑ ኣካላት ሕጋዊ ስጉምቲ ክውሰዶም ይግባእ"" ብምባል ፈጸምቲ ኣካላት ከተግብሩዎ ከም ዝግባእ ኣተሓሳሲቡ ምንባሩ ይዝከር። እቲ መግለጺ፡ ኣብ ልዕሊ እቲ ካብ ትግራይ ወጻእ ዘለው ተወለድቲ ትግራይ ሓያል ስነ ልቦናዊ ጸቕጢ ክፈጥሩ እንከለው፡ ናይ ድሕነት ስግኣት ክዓስሎም ከም ዝገበሩ ቢቢሲ ዘዘራረቦም ነበርቲ ከተማ ኣዲስ ኣበባ ሓቢሮም ነይሮም። መብዛሕቲኦም እሱራት ኣብ ቀይዲ ዝወዓሉሉ ምኽንያት እውን ከምዘይፈልጡ ዝሓበረ መግለጺ ኮሚሽን ሰብኣዊ መሰላት ሕቡራት ሃገራት፤ ናብ ቤት ፍርዲ ከምዘይቀረቡን መንቀሊ መእሰሪኦም ናብ ዝንገሩሉ ካልእ መድረኽ ከምዘይተወሰዱን ገሊጹ። ወግዓዊ ክሲ ከምዘይተመስረተ ብምግላጽ ድማ “በቶም ዝበጽሑና ኣብ ኣብያተ ማእሰርቲ ዝፍጸሙ ዘይምዕሩይ ኣተሓሕዛ እሱራት ከምዘሎ ዝገልጹ ጽብጻባት ተሻቒልና ኣለና” ኢሉ። “ውሕስነት እቶም እሱራት ዝተሓለ ክኸውን፤ ሰብኣዊ መሰላቶም ክሕለወሎም፤ ፍትሓዊ መስርሕ ፍርዲ ክህሉ ንጽውዕ” ክብል ድማ ኣተሓሳሲቡ። ኣብዚ እዋን 10 ኣባላቱን 34 ዘወርቲ መኻይንን ሕዚ’ውን ኣብ ማእርቲ ከምዝርከቡ ብምግላጽ ኩሎም ብቕልጡፍ ክፍትሑ ጸዊዑ’ሎ። እንተይኮይኑ “ጉዳዮም ብቤት ፍርዲ ይኹን ካልእ ዘይሻራዊ ኣካል ምጽራይ ክግበረሉ ወይ ብወግዒ ክሲ ክቐርበሎም ኣለዎ” ኢሉ። መንግስቲ ኢትዮጵያ ኣብ ፈለማ ናይዚ ወርሒ ነቲ ሓይልታት ትግራይ ንከተማታት ደሴን ኮምቦልቻን ድሕሪ ምቁጽጻሮም፡ ኣብታ ሃገር ን6 ኣዋርሕ ዝጸንሕ ህጹጽ እዋን ኣዊጁ ምህላዉ ይፍለጥ። እቲ ኣብ ፈለማ ወርሒ ሕዳር 2020 ዝተወልዐ ኲናት ትግራይ ናብ ጎረባብቲ ክልላት ኣምሓራን ዓፋርን ልሒሙ ይቕጽል ምህላዉን፡ ነቲ ዝተፈጥረ ሰብኣዊ ቅልውላው የጋድዶ ምህላዉን ይግለጽ።"	https://www.bbc.com/tigrinya/news-59310107
health	ብኸመይ ኢና ካብ ሓዘንና ክንጸናናዕ እንኽእል - ብስምረት ኣርኣያ	"ኣብ ቁልዕነታ ሞት ኣዝማድን መቕርብን፣ ኣብ ንእስነታ ወለዳ (ኣቡኣን ኣዲኣን)፣ ኣብ ኩናት ዶባት ኢትዮ ኤርትራ መተዓብይታን መማህርታን፣ ኣብ ስደት ከኣ በዓል ቤታን ኣቦ ደቃን ብሞት ተፈልዮማ ተደራራቢ ሓዘን ኣጋጢሙዋ። ተቐማጢት ካናዳ ኤርትራዊት ስምረት ኣርኣያ፡ ነብሳ ንምጽንናዕን ሓዘና ንምፍዃስን ንዝጸሓፈቶ ዘንበቡ ፈተውትን ኣዕሩኽን ንብዙሕ ብጓሂ ዝተጎድአ ሰብ ንክሕግዝ ብመልክዕ መጽሓፍ ንከተቕርቦ ብዝገበሩላ ምሕጽንታ ""ቢዮንድ ዘ ግሪፍ"" - ድሕሪ ሓዘን ዘሎ ነገር ብዝብል ኣርእስቲ ብብቋንቋ ኢንግሊዝ ዘዳለወታ መጽሓፍ ድሮ ኣብ ኢድ ብዙሓት በጺሓ ኣላ። ""ብሞት ፍቱዋትካ፣ ኣቦኻ ኣዴኻ፣ ሓውኻ ሓፍትኻ፣ ሰብኣይካ ሰበይትኻ፣ ውሉድካ፡ (ጓልካ ወድኻ) ዝስዕብ ሓዘን መሪር'ዩ። ብፍላይ ኣብ ንኡስ ዕድመኦም ምስ ዝቑጸዩ ሓዘን ክዶቕሰካን ክርምሰካን ይኽእል እዩ። ስለዝፈተንኩዎ ሃስዩኡ ይፈልጦ እየ፤ ስለዝኾነ ከኣ እየ ነዛ ብተመኩሮይን ኣንቢበን ንፈላጣት ኣዘራሪበን ብዘዋህለልኩዎ ፍልጠት ዝጸሓፍኩዋ መጽሓፍ ናብ ከምዚ ኸማይ ሓዘን ዝተደራረቦም አሕዋትን ኣሓትን ንመጸናንዒ ኣቕሪበያ"" ትብል። ስምረት ኣብቲ ብዘበነ ዕግርግር ዝፍለጥ፡ ኣብ ኤርትራ ከቢድ ፖለቲካዊ ወጥሪ ሰፊኑሉ ዝነበረሉ እዋን ብ1975 ኣብ ኣስመራ ተወሊዳ ዓብያ። ወላዲኣ ህርኩት ነጋዳይ ነይሮም። ወላዲታ ከኣ ንደቀንን ሓዳረንን ብፍቕሪ ዝናብያን ዝኹስኩሳን ወረጃ ኣደ ነበራ። ኣቶ ኣርኣያ ደቂ ዝፈትውዋ ሓፍቶም ኣብ ውድባት ተሓኤን ህዝባዊ ግንባርን ተሰሊፎም፡ ደቂ ሓንቲ ማህጸን ኣሕዋት ይዋግኡ ብምንባሮም  ኣዝዮም ይሓዝኑ ነይሮም። ስለ ዝኾነ እዮም እምበኣር ነታ ሽዑ ዝተወልደት ጓሎም፡ ጽቡቕ ፋል ዕርቂ ክትኮነሎም ብምምናይ "" ስምረት!"" ክብሉ ሰምዮምዋ። ስምረት ገና ቖልዓ እንከላ፡ ካብ ጀራዲኑ ሸዊት ሒዙ ዝመጽኦም ዝነበረ ሓው ኣቦኣ ብስርዓት ደርግ ተረሺኑ ስድርኣ ምስ ተነግሩን ኣምሪሮም ክሓዝኑ እንከለዉን ከቢድ ጓሂ ከም ዝተሰመዓ ትገልጽ። ""ሕብረተሰብና ሓዘን ንዘጋጠሞም ዓበይቲ እዩ ዘጸናንዕ እምበር፡ ካብ ዘይምፍላጥ ንቖልዑ ብዙሕ ግዲ ኣይገብረሎምን እዩ። እቶም ቖልዑ ከኣ ግቡእ ምጽንናዕ ስለ ዘይግበረሎም ኣዝዮም እዮም ዝጉድኡ"" ትብል። እቲ ኣብ ቁልዕነታ ብሞት ሓወቦኣ ዝተሰመዓን ምስኣ ንነዊሕ ዝጸንሐ ጓሂ ምዃኑ ትዛረብ። ኣብ ኣስመራ ተወሊዳ ዝዓበየት ስምረት ኣብ ዩኒቨርሲቲ ኣስመራ ቀዳማይ ዲግሪ ምስ ወደአት፡ ንማስተርስ ( ካልኣይ ዲግሪ) ትምህርቲ ንኖርወይ መጺኣ። ኣብ ሊድስ ዓባይ ብሪጣንያ ንሓደ ዓመት ሰሪሓ ከኣ ናብ ካናዳ መጺአ ሓዳር መስሪታ ቖልዑ ወሊዳ ክትነብር ጀሚራ። እንተኾነ ብሰንኪ ድጉል ጸገማት ወልፊ በዓል ቤታ እቲ ዝበሃገቶ ሓዳር ከምቲ ዝደለየቶ ኣይኮነላን። በዓል ቤታ ጻዕራም ሰራሕተኛ፡ ደቁን በዓልቲ ቤቱን ዘፍቅር፡ ስድርኡን መቕርቡን ዘኽብር፡ ሕያዋይ ተሓጋጋዚ ሰብ እኳ እንተነበረ፡ ጸጸኒሑ ብዝደግስ ወልፊ ይሽገር ስለ ዝነበረ፡ ንሓልዮት ቖልዑ ብምሕሳብ ንግዝይኡ ተፈላልዮም። ይኹን እምበር ኣብ መንጎኦም ቖልዑ ስለ ዘለው ኣብ ቤታን ቤት ጸሎትን ብቐጻሊ ከምዝራኸቡን ክደጋገፉን ጸኒሖም። ኣብታ ስምረት ብትምህርትን ፍልጠትን ንበዓል ቤታ ብዝበለጸ ክትሕግዞ ዓቕሚ ዝደለበትሉን ዝተዳለወትሉን እዋን ግን ወልፊ ብዘበገሶ ሳዕቤን ቅድሚ ሰለስተ ዓመትን መንፍቕን ከም ዝዓረፈ ኣብ መጽሓፋ ገሊጻቶ ኣላ። ሞት በዓል ቤታን ኣቦ ደቃን ነቲ ኣብ ቑልዕነታን ንእስነታን በሰላ ዝገደፈላ ሓዘን ብኸቢድ ከም ዝጎድኦ ግን ከኣ ብሓይልን ጽላልን ፈጣርን ብጽዑቕ ምንባብን ምጽሓፍን ክትጸናናዕ ከም ዝኸኣለት ትሕብር ስምረት። እቲ ነብሳ ንምጽንናዕ ኣብ ማሕበራዊ መራኸቢታት እተቕርቦ ዝነበረት ጽሑፋት ብዙሓት ሰባት ክግደስሉን ክጥቀሙሉን ምስ ጀመሩን፡ ዓሚ ግንቦት ዓለምና ብኮቪድ -19 ምስ ተናወጸት፡ ማዕለከናት ዜና ዓለም ከም መዓልታዊ ሞትን ህልቂትን ኣሽሓት ሰባት ክነግራ ምስ ጀመራ ስምረት ውሽጣ ተተንኪፉ። እቲ ኣብ ቴሌቪዥን እትርእዮ ዝነበረት ዝወርድን ዝድይብን ቑጽሪ መልከፍትን መቕዘፍትን ኮቪድ፡ ነቲ ጽሑፋታ ብመልክዕ መጽሓፍ ንምድላው ኣብ ውሽጣ ዝጸንሐ ድጉል ሓሳብ ኣለዓዒሉዎ። "" እቲ ዝንገረና ዝነበረ ኣሃዛት ቁጽሪ ጥራሕ ኣይኮነን። ብሞት ነብሲ ወከፍ ብቑጽሪ ዝውከል መዋቲ ኣኣብ ቤቶም ኮይኖም ዝሓዝኑ፡ ዝቕንዘው፡ ዝነብዑ ዝጉህዩ፡ ኣቦ ኣደ፡ ሓው ሓፍቲ፡ ኣፍቃሪ ኣፍቃሪት፡ ዕሸላት ውሉዳት፡ ዓርከ መሓዛ ኣሕዋት መተዓብይቲ ስለዘለው፡ ንዓኦም በዛ ናይ ምጽንናዕ መጽሓፈይ ክበጽሖምን 'ኣጆኹም ንበይንኹም ኣይኮንኩምን፡ ብስቓይኩም እንጕሂ አሕዋት ኣሎና' ንምባል ዓቲበ ክሰርሕ ደፋፊኡኒ"" ትብል እታ ብቃንዛ ተመኩሮኣ ሩፍታ ሕዙናት አሕዋት ክትርኢ እትብህግ ስምረት። ደቂ ሰባት ኣብዛ ግዝያዊት ዓለም፡ ብከም ፍትሕን ምፍልላይን፡ ስእነት ጥዕና - ሕዱር ሕማም፡ ስእነት ስራሕን ኣታውን፡ ቁጠባዊ ድቀት፡ ምንጻል ጥንሲ፡ ክኾነለይ ካብ ዝበልካዮ ዕድላት ምኹላፍ ዝኣመሰለ ነገራት እውን ይሓዝኑን ይጉድኡን እዮም። ከም ስምረት ዝኣመሰሉ ብተደራረቢ ሓዘን ዝተጎድኡን ኣብዚ ዓውዲ'ዚ ብዙሕ ምርምርን መጽናዕትን ዘካየዱ ""ዘይትዛረበሉን ኣብ ውሽጥኻ እትሕዞን ጓሂ ኣዝዩ ሓደገኛ'ዩ"" ዝብሉ ሊቃውንቲ፡ ሰባት ምስ ዝኣምነዎ ቀረብኦም ብዛዕባ ሓዘኖም ክዛረቡን ወይ ከኣ ቃንዘኦም ኣብ ወረቐት ብምፍሓፍ ክጸናንዑን ከም ዘለዎም እዮም ዝመኽሩ። ሰባት ብዘጋጥሞም ሓዘን ክሓርቁን ክስምብዱን፡ ክገብሮ ነይሩኒ ብዝብሉዎ ጉዳይ ተጸጺቶም ኣብ ዓሚቝ ጓሂ ክጥሕሉ ስለዝኽእሉ፡ ኣጆኹም ዝብሎም፡ ዘጸናንዖም፡ ሓይልን ሞራልን ዝኾኖም ሰብ ከም ዘድልዮም እትሕብር ስምረት ሰኣን ግቡእ ክንክንን ቆላሕታን ኣብ ከበዶም ከቢድ ጓሂ ኣትዩዎም ኣብ ሕማቕ ኩነታት ዝወድቁ ሰባት ከምዘለው ተረድእ። ""ኣብ ህይወት ንሓዘን ከም ምግጣምን ምብዳህን ዝኸብድ የሎን። ኣብ ዓድና ብርግጽ ማሕበረ ኮምካ ዳስ ተኺሉ የጸናንዓካ እዩ። ኣብ ስደት ግን ንበይንኻ ኢኻ ትሓዝን፡ እሞ ኸኣ ኣብዚ ናይ ኮቪድ ተዓጾ-ተዓጾ እዋን ፍቱዋቱ ዝሰኣነ ሰብ ብኸቢድ እዩ ዝህሰ"" ትብል ስምረት። እታ ካብ ግብራዊ ተመኩሮኣን ዘዋህለለቶ ፍልጠትን ንህዝቢ ይጠቅም እዩ ብማለት ኣሕቲማ ዝዘርግሓታ ቢዮንድ ግሪፍ (ድሕሪ ሓዘን) ዘርእስታ መጽሓፋ ኣብ ቀረባ እዋን ብትግርኛ ተተርጒና ናብ ህዝቢ ከም እትበጽሕ ትሕብር። ሓያሎ ምሁራት ነታ መጽሓፍ ብምንባብ ምስክርነቶም ኣቕሪቦም ኣለው። ዶክር ገብሩ ወልዱ ንኣብነት ""መሃሪትን መኻሪትን ግብራዊት መጽሓፍ"" ክብል ኣድናቖቱ ኣስፊሩ ኣሎ። ጆዲይ ኣልሞንድ እውን ኣተባባዒት፤ ነቶም ብሓዘን ዝተጎድኡ እተጸናንዕ ሓባሪት መርሓ እያ ክብል ምስክርነቱ ሂቡ ኣሎ። ነርስ ሰርቃዲስ ኣጥናፉ ታደሰ ብወገና፡ ነታ መጽሓፍ ከተንብባ ምስ ጀመርካ ከተቋርጻ ዘይትኽእል፤ ጸሓፊታ ብሓዘን  ንዘሕለፈቶ ጸልማት እዋን ብሓይሊ ፈጣሪ ብኸመይ ከም ዝሰገረቶ እተርኢ መጽሓፍ ብምዃና ንዓይ እውን ብሞት ወላዲተይ ንዘጋጠመኒ ሓዘን ንክጸናናዕ ሓጊዛትኒ እያ ትብል።"	https://www.bbc.com/tigrinya/news-57278542
health	ኮቪድ-19 መጠን ልቀት ካርበንዳይ ኦክሳይድ ንክንኪ ምኽንያት ኮይኑ፡ ተመራመርቲ	ዝርግሐ ለበዳ ኮሮናቫይረስ ንምቁጽጻር ዝተወስዱ ስጉምታት፡ ኣብዚ ዓመት ድሕሪ ካልኣይ ኲናት ዓለም ልቀት ካርቦንዳይኦክሳይድ ብዝለዓለ መጠን ክንኪ ከም ዝገበሩ ተመራመርቲ ገሊጾም። መጽናዕቲ እዞም ተመራመርቲ፡ እቲ ልቀት ካርበን ብ7 ሚኢታዊት ከም ዝጎደለ የመላኽት። ኣብ ፈረንሳን ብርጣንያን ብዝለዓለ መጠን ክጎድል እንከሎ፡ ናይዚ ምኽንያት ደግሲ ለበዳ ኮቪድ-19 ንምቁጽጻር ዝተወስዱ ስጉምታት ዕጽዋ ከም ዝኾኑ ተጠቒሱ ኣሎ። ብኣንጻሩ፡ ኣብ ቻይና እቲ ልቀት ካርበን ክውስኽ ይኽእል’ዩ ኢሎም ኣለው። ከም ጸብጻብ ጉጅለ ካርቦን ዓለም እንተኾይኑ፡ ኣብዚ ዓመት 2.4 ቢልየን ቶን ልቀት ካርበን እዩ ነክዩ። እዚ፡ ዓለማዊ ቑጠባዊ ዝሕታለ ኣብ ዘጋጠመሉ እዋን ዝነበረ ምጉዳል ልቀት ካርበን ፍርቂ ቢሊየን ኮይኑ፡ ኣብ እዋን ካልኣይ ኲናት ዓለም ከኣ ሓደ ቢሊየን ቶን ጎዲሉ ነይሩ። ኣብ ኣመሪካ፡ ልቀት ካርበን ብኣስታት 12 ሚኢታዊት እንትጎድል፣ ፈረንሳ 15 ሚኢታዊት፣ ዓዲ ኢንግሊዝ 13 ሚኢታዊት ከም ዝጎደለ ፕሮፌሰር ዩኒቨርሲቲ ኢስት ኢግል ኮሪኔ ሊ ኩሬ ሓቢራ። “እቲ ቀንዲ ምኽንያት ከኣ፡ መብዛሕትኡ ልቀት ካርበን እዘን ሃገራት ካብ ዓውዲ መጓዓዝያ ስለ ዝምንጪ’ዩ፤ እቲ ካብ ኢንዳስትርን ካልእን ዝወጽእ ብተዛማዲ ትሑት እዩ። ንኣብነት ኣብ ፈረንሳ፡ መብዛሕትኡ ኤሌክትሪክ ካብ ሓይሊ ኒኩሌር ዝርከብ ምዃኑ ምውሳድ ይከኣል። ስለዚ ኣስታት 40 ሚኢታዊት ልቀት ካርበን እዛ ሃገር ካብ ዓውዲ መጓዓዝያ’ዩ” ኢላ። ዓውዲ ኣቪየሽን፡ ኣብዚ ዓመት ብምኽንያት ለበዳ ኮሮናቫይረስ ኣዝዩ ዝተሃሰየ ኮይኑ፡ ክሳብ መወዳእታ እዚ ዓመት ልቀት ካርበን እዚ ዓውዲ 40 ሚኢታዊት ጥራሕ ከም ዝኸውን ይግመት። ኣብ 2021፡ ልቀት ካርበን ክውስኽ ይኽእል’ዩ ዝብሉ እዞም ተመራመርቲ፡ ነዚ ንምክልኻል ብእግሪ ናይ ምንቅስቓስን ብሽክሌታ ናይ ምጥቃምን ዝንባለታት ክዓብዩ ከምኡ’ውን ብኤሌክትሪክ ዝሰርሓ መካይን ቀልጢፈን ኣብ ረብሓ ክውዕላ ክግበር ይምዕዱ። እዚ ኣብ መጽሄት አርዝ ሲስተም ሳይንስ ዳታ ዝተሓተመ መጽናዕቲ፡ ዋላ’ውን ምንካይ ልቀት ካርበን እንተተራእየ ሕጂ’ውን 39 ቢሊየን ቶን ዝኸውን ዝተኣከበ ካርበንዳይ ኦክሳይ ስለ ዘሎ፡ ኣብ ቀጻሊ መጠን እቲ ልቀት ንክውስኽ ስግኣት ከም ዝኸውን ጠቒሱ።	https://www.bbc.com/tigrinya/news-55270525
health	መዓልቲ ውሑስ ምንጻል ጥንሲ፡ ደቂ ኣንስትዮ ኣብ ዙርያ ምንጻል ጥንሲ ዘጋጥመን ጸገማት	"ምንጻል ጥንሲ ሕጋዊ'ዶ ክኸውን ኣለዎ? ክሳብ ሕጂ ዓለም ዘካትዕ ዘሎ ሕቶ'ዩ። ግዝኣት ኣመሪካ ዝኾነት ቴክሳስ፡ ካብዚ ወርሒ ጀሚሩ ተግባራዊ ዝኸውን ሽዱሽተ ሰሙናት ዝሓለፎ ጥንሲ ምንጻል ሕጋዊ ኣይኸውንን ዝብል ሕጊ ኣጽዲቓ ኣላ። ብኻልእ ወገን ሜክሲኮ ኣብ ቀረባ ኣብ ሰሜናዊ ግዝኣት ኮዊላ ምንጻል ጥንሲ ሕጋዊ ገይራ እያ። ፕሬዝደንትን ኣባል ቦርድን ኢፓስ ዝተባህለ ኣብ ኣመሪካ ማእኸሉ ዝገበረ ጉጅለ መሰላት ምርባሕ ኣኑ ኩማር ""ምንጻል ጥንሲ ወትሩ ሓደገኛ'ዩ"" ትብል። እንተኾነ ሕጂ ብዙሓት ነገራት ኣብ ትኽክለኛ መገዲ'ዮም ዘለው ብምባል ""ካብ 1994 ጀሚሩ ልዕሊ 40 ሃገራት ሕግታት ምንጻል ጥንሲ ሕጋዊ ክኸውን ገይረን'የን"" ኢላ። ኣብዚ ዙርያ እቲ ዝቕጽል ዘሎ ክትዕ ምንጻል ጥንሲ ብዙሓት ደቂ ኣንስትዮ ዝሓልፍኦ ጉዳያት ብሚስጢር'የን ዝሕዝኦ። ሎሚ ዓለምለኻዊ መዓልቲ ውሑስ ምንጻል ጥንሲ'ዩ። ሓሙሽተ ደቂ ኣንስትዮ ጥንሲ ኣብ ዝንጽላሉ ግዜ ዘጋጠመን ንቢቢሲ ኣካፊለን ኣለዋ። እዘን ካብ ዝተፈላለያ ሃገራት ታሪኸን ዘካፈላ ደቂ ኣንስትዮ ንስለ ድሕነተን ሽመን ክቕየር ተገይሩ'ዩ። 'ሽዓ . . . ኣቦ ወደይ ክኸውን ከም ዘይደልዮ ፈሊጠ' ሳንድራ ባንግኮክ ሳንድራ፡ ናይ ሸሞንተ ሰሙናት [ክልተ ወርሕን ክልተ ቕነን] ድቂ ምስ ሓዘት'ያ ሰብነታ ይቀያየር ምህላው ፈሊጣ። ተመርሚራ፤ ድቂ ምዃኑ ኣረጋጊጻ። ""ሽዑ'የ፡ እቲ ዝጠነስኩሉ ሰብ ኣቦ ወደይ ክኸውን ከም ዘይደልዮ ፈሊጠ። ናይ 'ጾታዊ ርክብ መሓዛይ' እዩ ነይሩ፤ ኣነ'ውን ንቕድመይ ብዙሕ ክኸዶ ዝደሊ ርሕቐት ነይሩ"" ትብል። ኣብዚ እዋን፡ ኣብ ታይላንዳ 'ታምታንግ' ዝተባህለ ብዛዕባ ውሑስ ምንጻል ጥንሲ ዝርከበሉ ኣገባብ ሓበሬታ ዝህብ ጉጅለ ከም ዘሎ ፈሊጣ። ሓግዙኒ ኢላቶም። ""እቲ ክሊኒክ ረኺበዮ፤ ግን ቅድሚ እታ ጥንሲ ዝንጽለላ መዓልቲ ኣዝዩ ብርቱዕ ጭንቂ ተሰሚዑኒ""። ክሳብ ቀረባ ግዜ፡ ኣብ ታይላንድ ብጾታዊ ዓመጽ ወይ ካብ ቀረባ ዘመድ ዘጋጠመ እንተኾይኑ ከምኡ'ውን ጥዕና እታ ኣደ ኣብ ሓደጋ እንተሃልዩ ጥራይ ምንጻል ጥንሲ ሕጋዊ ኣይኮነን። ሳንድራ፡ ምንጻል ጥንሲ ዘይሕጋዊ እናሃለወ እያ ብ2019 ወሲና። ""ጾታዊ ዓመጽ'ዩ በጺሑኒ'ዶ ክብሎም ዋላስ ከዕብዮ ኣይኽእልን ኢለ መሽከንከን ክብል ብዝብል ሓሳባት ተወጢረ ነይረ። ኣብ ርእሰይ ብዙሕ ሓሳባት ይመላለስ ነይሩ"" ትብል። ሓደ መዓልቲ፡ ብዛዕባ እቲ ዘጋጥማ ዝነበረ ""ጸቕጢ ኣእምሮ"" ዝገልጽ መሕትት መሊኣ። ጓል 27 ዓመት ምዃናን እኹል እቶት ከም እትረክብን እንተተፈሊጡ ነዚ ውሳንኣ ከበርዕኖ ይኸውን'ዶ ብዝብል ትሻቐል። ""በይነይ ስለ ዝነበርኩ፡ ኩሉ ሰብ ዝፈርደኒ ዘሎ ይመስለኒ ነይሩ። ኣብ ባህልና ምስ ምንጻል ጥንሲ ተተሓሒዙ ብዙሓት እምነታት ስለ ዘለው ንመሓዙተይ'ውን ኣይነገርኹወንን። ካልእ ይትረፍ ጓል ኣንስተይቲ ጥንሲ እንተነጺላ ዝተረፈ ዕድሚኣ መንፈስ ዝኾነ ቖልዓ ሓዚላ'ያ ትነብር ዝብል ብቴሌቪዥን ዝመሓላለፍ መደብ ኣሎ"" ትብል። ይኹን'ምበር፡ ኣብቲ እዋን ናብቲ መጥባሕቲ ዝካየደሉ ክፍሊ ክትጽዋዕ እንከላ እቲ ጭንቅታት ፍኹስ ኢሉዋ። ""ኩሉ ነገር ኣብ ውሽጢ 15 ደቒቕ ተወዲኡ፤ ቁሩብ ዕረፍቲ ድሕሪ ምግባር ናብ ስራሕ ከይደ። ንነብሰይ ጸገም የብሉን ኢለ ከጸናንዓ ይፍትን ነይረ። ግን ድማ ኣንጻር ምንጻል ጥንሲ ኣብ ማሕበራዊ ሚዲያ ዝወሃቡ ርኢይቶታት ይርበሽ"" ኢላ። እንተኾነ ሓደ መዓልቲ ደቂ ኣንስትዮ ሰብነተን ዝምልከት ድላይ ክውስና ሙሉእ መሰል ክረኽባ'የን ዝብል ተስፋ ኣለኒ ዝበለት ሳንድራ፡ ""ዋላ'ውን እቲ ሕግታት እንተፎኸሰ ሕጂ'ውን ቖሪኑ ዝሕዘና ብዙሕ ምጥቑቛም ኣሎ"" ትብል። ኢሪን፡ ጓል 28 ዓመት ኮይና ንፈለማ እዋን ጥንሲ ክትንጽል እንከላ፡ ኣብ ቀረባ ዝገበረቶ ድማ ጓል 35 ዓመት ምስ ኮነት'ዩ። 'ብዙሕ' ጥንሲ ምንጻል ኣነ ጥራይ ዝገብሮ ዘይተለመደ ነገር ይመስለኒ ነይሩ። ይኹን'ምበር ተሓላቒት ምንጻል ጥንሲ ኮይነ ምስራሕ ምስ ጀመርኩ ብዙሕ ጥንሲ ምንጻል ልሙድ ምዃኑ ተማሂረ"" ትብል። ኣብ ኣመሪካ'ያ ትነብር። ክሳብ ሕጂ ግን እዚ ጉዳይ ደቂ ኣንስትዮ ዝሓንካሉ ወይ ዝሓፍራሉ ከም ዝኾነ ትዛረብ። ""ክሳብ ሕጂ ብዛዕባ ምንጻል ጥንሲ ምውጋዕ መሕፈሪ'ዩ- ዋላ'ውን ኣብቲ ሰጓማይ ወይ ናጻ ኣተሓሳስባ ኣለዎም ዝብሃሉ ጉጅለታትን ተሓለቕቲ መሰላትን ። እዚ ኣብ ቐረባ ክልወጥ ተስፋ ይገብር"" ኢላ። ኢሪን፡ ኣብ ኣመሪካ ምስ ዝርከብ 'Shout Your Abortion' ዝተባህለ ትካል እያ ትሰርሕ። እዚ ብዛዕባ እቲ ዝሓለፈቶ ተሞክሮ ዓው ኢላ ክትዛረብ ከም ዝሓገዛ ትዛረብ። ""ኣብዚ ምስራሕ ምስ ጀመርኩ ንዓይ ዓብዪ መቐይሮ ነይሩ፤ 'ምንጻል ጥንሲ' ዝብል ቃል'ውን እየ ካብ ኣፈይ ከውጽኦ ዘይኽእል ነይረ። ሕጂ ብግልጽነት ፍኹስ ኢሉኒ'የ ዘውግዕ"" ኢላ። እንተኾነ፡ ኣብ ውሽጢ ምንጻል ጥንሲ ዘይቕበል ማሕበረሰብ'ያ ዓብያ። ""ጥንሲ ክንጽል እንከለኹ ሓፊረን ተሸማቒቐን ስለ ዝነበርኩ ንስድራይ ኮነ ንመሓዙተይ ኣይተዛረብኹን። ብፍላይ መጀመርታ ምስ ነጸልኩ ድሕሪኡ ሓገዝ ክሓትት ኣይክኣልኩን""። ኢሪን፡ ወርሓዊ ጽግያት ጠጠው ምስ ኣበለ ድቂ ከም ዝሓዘት ንምፍላጥ ኣይተጸገመትን። ንምንጻል ንምውሳን'ውን ከምኡ። ""ኣደ ክኸውን ኣይደልን፤ ኣብ ዝኾነ እዋን ቖልዓ ከዕቢ ኣይደልን"" ትብል። ወሲኻ፡ ""ምንጻል ጥንሲ ዳርጋ ንኹሉ ኣጸጋሚ ከምኡ'ውን ቁስላዊ ውሳነ ምዃኑ ኣብ ልዕሊ ጎስጓሳት መሰላት ምርባሕ ብዙሕ ጉድኣት ኣስዒቡ'ዩ"" ብምባል ድሕሪ ምንጻል ጥንሲ ብሕታውነትን ከም ዝስዕር ተረድእ። ይኹን'ምበር፡ ""መብዛሕትና ዘለና ተሞኩሮ ምንጻል ጥንሲ ክንዛረብ እንከለና ሕብረተሰብና እናጠንከረ፡ እቲ ዝስዕብ ምሽምቓቓት ድማ እናሃሰሰ'ዩ ዝኸይድ። ብኸምዚ ኢና ንሓድሕድና ክንተሓጋገዝ እንኽእል"" ኢላ። 'ሕፍረትን ካብ ሕብረተሰብ ተነጽሎን ክስምዓኒ ገይሩ' - ኢንዱ ""ጓል 31 ዓመት ነይረ፤ ቴሌፎነይ ጠፊኣ ሓድሽ ክዕድግ ምስ ወጻእኹ ዝርብሽ ስምዒት ተሰሚዑኒ። ሽዑ እቲ መጻምደይ መርመራ ጥንሲ ግበሪ ኢሉኒ"" ትብል ኢንዱ። ጥንስቲ ምዃና ፈሊጣ፤ ክትንጽሎ ምዃና'ውን ርዱእ ነይሩ። ""ብሞያ ኪነ ጥበብ ገና ስራሕ ዝጀመርኩሉ ግዜ'ዩ፤ መጻምደይ'ውን ኣብ ተመሳሳሊ ዓውዲ ነይሩ""። ናብ ክኢላ ማህጸን ብምኻድ ከኒና ተጠቒማ 'ብቐሊሉ' ክተወግዶ ከም ዝኽኣለት ትዛረብ። እቲ ዝኸብድ ድሕሪኡ ዝጽዓዐነካ ስምዒታትን ስክፍታታትን'ዩ። ""ብምኽንያት እቲ ኣብ ዙርያ ምንጻል ጥንሲ ዘሎ ምሽቑራር፡ ናተይ ከቢድ ሚስጢር ነይሩ። እዚ ከኣ ስምዒት ማሕበራዊ ተነጽሎ ክሓድረኒ ገይሩ። ድሕሪ ምንጻል ጥንሲ ዘጋጠመኒ መድመይቲ'ውን ኣፍሪሑኒ። ብዙሕ በኽየ"" ትብል። ኣብ ህንዲ ምንጻል ጥንሲ ካብ እትሓንከሎም ጉዳያት ሓደ'ዩ። ኢንዱ ዋላ'ውን ምስ መጻምዳ ተሰማሚዖም ዝወሰኑዎ እንተኾነ ""ብኣካላውን ስነ ልቦናውን መዳይ ንብሕተይ ይገጥሞ ምንባረይ ግን ኣሕሪቑኒ። ድሕሪ ሓደ ዓመት ጭንቀት መዐገሲ መድሃኒት ክወስድ ጀሚረ"" ኢላ። እዚ ነቲ ምስ መጻምዳ ዝነበራ ፍቕራዊ ርክባት ከም ዝጸለዎ ትዛረብ። ንነዊሕ እዋን እውን ጾታዊ ርክብ ክትገብር ትሰግእ ነይራ። ""ንድሕሪት ተመሊሰ ክሓስቦ ከለኹ፡ ብዛዕባ ምንጻል ጥንሲ ብግልጽነት ዝዛረበሉ ዕድል እንተዝረክብ ነይረ ህይወተይ ካልእ ምመሰለ ነይሩ ኢለ ይግምት"" ትብል። ጆሲሊን፡ ቅድሚ ኣርባዕተ ወርሐ ካልኣይ ውላድ ተገላጊላ። ""መጀመርታ፡ ኣብ ከባቢ ኣጥባተይ ምርሃጽ፣ ናይ መግቢ ሸውሃት ምስኣንን ድኻምን ዝበሉ ምልክታት ተራእዮምኒ"" ትብል። በዚ ከም ዝጠነሰት ስለ ዝፈለጠት ክትንጽሎ ወሲና። ""ኣብዚ ኩነታት ጥዕና ውላደይ ቀዳምነት ዝሃብኩዎ ጉዳይ'ዩ። ፈሪሐ ነይረ፤ ግን ድማ በዓል ቤተይ ኣተባቢዑኒ ክሓልፎ ክኢለ""። ኣብ ዴሞክራሲያዊት ሪፐብሊክ ኮንጎ ክትዓቢ እንከላ፡ ብዛዕባ ምንጻል ጥንሲ ክውጋዕ ሰሚዓ ኣይትፈልጥን። ""ኣብዚ ዓዲ ከም ሓጢኣት ስለ ዝቑጸር ከም ዓብዪ ሚስጢር'ዩ ዝትሓዝ። ሰባት እንተሰሚዖም ግን፡ እታ ጥንሲ ዝነጸለት ጓል ኣንስተይቲ ሰብ ንከይረኽባ ትሕባእ"" ኢላ። እዚ ኣገባብ ብበዓል ሞያ ሕክምና ክውገን ከም ዘለዎ ትኣምን። ""ውሳነይ ስለ ዘይተቐበሎ [ዶክተር] ብዙሕ ማዕዳ ለጊሱለይ፤ ኣነ ግን ተማሒጺነዮ"" ዝበለት ጆሲሊን ኩሉ ብሚስጢር ንክትሓዘላ ኣብ ገዝኣ ክውገን ትውስን። ""ቅድሚ ሕጂ ገይረዮ ስለ ዘይፈልጥ ብጣዕሚ ፈሪሐ። እቶም ነርሳት ሓጊዞምኒ ኩሉ ምስ ተዛዘመ ዕረፍቲ ተሰሚዑኒ"" ኢላ። ጆሲሊን ጓል 31 ዓመት እናሃለወት'ያ ጥንሲ ነጺላ። ""ካልእ ጥንሲ ከየጓንፍ መከላኸሊ ይወስድ ኣለኹ፤ እቲ ዝሓለፍኹዎ ዳግም ንከየጋጥም ዓርሰ እምነት ኮይኑኒ ኣሎ"" ትብል። 'ደቂ ኣንስትዮ ናጻ ክኾና'የን ዝብል ሕልሚ ኣለኒ' - ማሪያ ማሪያ* ጥንሲ ክትንጽል ኣብ ቅድሚት ዶክተር ከፍ ምስ በለ ሓደ ነገር ንርእሳ ከንኪኑዋ። 'ምንጻል ጥንሲ ቕትለት ነፍሲ ክዘርእ ዝጀመረ ፍጡር'ዩ' ዝብል ኣተሓሳስባ ሒዛ ስለ ዝዓበየት፡ ማሪያ ጓል 35 ዓመት ምስ ኮነት ጥንሲ ክትንጽል ግድን ኮይኑ። ""ሽዑ እቲ ዶክተር ኩሉ ነገር ልክዕ ከምቲ ንኻልኦት ሕማማት ዝወሃብ ሕክምና'ዩ ኢላ ስለ ዘረድአትኒ ብዙሕ ነገራት ተቐይሩ። ኣይገሰጸትን፣ ሓላፍነት ዘይስምዓ ሰብ ኣይበለትንን። ግን ድማ ኣብ ዙርያ ምንጻል ጥንሲ ዘሎ ምሽምቓቕ ተረዲአ"" ትብል። ኣብ ሜክሲኮ ምንጻል ጥንሲ ሕጋዊ እንተኾነ'ውን ውሑስ መገዲ ክትረክብ ግን ኣጸጋሚ'ዩ ትብል። እቲ ኣገልግሎት ኣብ ናይ ውልቂ ትካላት ሕክምና ኣዝዩ ክቡር ክኸውን ይኽእል'ዩ፤ ንሳ ግን ብዙሕ ሰብ ክፈልጥ ስለ ዘይደለየት ናብ መንግስታዊ ትካላት ከይዳ። ""ስድራይ ብዛዕባ እዚ ኣይፈልጡን፤ እንታይ ከም ዝብሉ'ውን ኣይፈልጥን . . . ግን ድማ ንኣደይ ሓዊሱ ከቢድ ክኸውን ከም ዝኽእል ርግጸኛ'የ"" ኢላ። ንኡሽቶ ሓፍታ፡ ጓል 14 ዓመት እናሃለወት ምስ ጠነሰት ብዛዕባ ምንጻል ጥንሲ ምስ ስድራቤት ክውጋዕ ከም ዝጀመረ ትዝክር። ""ሽዑ ኣዝዮም ሓሪቖም ስለ ዝነበሩ፡ ድሕሪኡ ኣልዒለዮ ኣይፈልጥን""። ንርእሳ፡ ጥንሲ ክትንጽል ክትውስን እንከላ ተጨኒቓ ስለ ዝነበረት ንበዓል ቤታ ሒዛ'ያ ናብ ሕክምና ከይዳ። ""30 ደቒቕ ወይ ትሒቱ'ዩ ዝወስድ። ንዘልኣለም ዓብዪ ጸገም መሲሉ ዝስምዓኒ ዝነበረ ነገር ኣብ ዝሓጸረ ሰዓት ተቐሪፉ ክርእዮ እንከሎ ንዓይ ንክኣምኖ ከቢድ ነይሩ"" ትብል። ሕጂ ጓል 38 ዓመት'ያ። ቖልዓ ይደሊ ድየ ኣይደልን ብዛዕባ ዝብል ግን ርግጸኛ ኣይኮነትን። ""ኣብዚ ኣዝዩ ዝተሓላለኸ ዓለም ኣቦን ኣደን ምዃን እንታይ'ዩ ምዃኑ ስለ እንግንዘብ ኣነን በዓል ቤተይን ይትረፈና ኢልና ወሲንና። ሓደ እዋን ደቂ ኣንስትዮ ኣብ ህይወትና ብዛዕባ ዘጋጥመና ነገር ብናጻነት ንክንመርጽ ዕድል ክንረክብ፣ ኣብ መላእ ዓለም ጋህዲ ክኸውን ተስፋ ይገብር"" ኢላ።"	https://www.bbc.com/tigrinya/news-58674779
entertainment	ኣብ ቅንያት መርዕኣ ንኣቦኣ ኣሊሻ ዝረኸበት ጋዜጠኛ	ኬንያዊት ጋዜጠኛ ናሙካቦ ወሩንጋ ንኣስታት 30 ዓመታት ኣቦኣ መን ከምዝኾነ እንከይፈለጠት ጸኒሓ መርዕኣ ምስተቓረበ ግን “ኣቦይ ግን መን’ዩ?” ዝብል ሕቶ መመሊሱ ክርብሻ ጀሚሩ። ንሳ ድሕሪ ክንደይ ላዕልትን ታሕትን ኣቦኣ መን ምዃኑ ኣሊሻ ረኺባቶ ኣላ።	https://www.bbc.com/tigrinya/articles/c4n0gv3evmyo
technology	ካቢ ላሜ፡ ንብዙሓት ዘዘራርብ ዘሎ ኮኾብ ቲክቶክ መን'ዩ?	ካቢ ላሜ ኣብ ቲክቶክ ብብዝሒ ሰዓብቲ ንቻርሊ ዲ'ኣመልዮ ስዒቡ ኣብ ካልኣይ ታርታ ተሰሪዑ ዝርከብ ብዓል ዝና እዩ። ኣብዚ እዋን እቲ ናቱ ናይ ቲክቶክ ገጽ፡ ልዕሊ 100 ሚልዮን ሰዓብቲ ክህልዎ እንከሎ ልዕሊ 1.3 ቢልዮን ላይክ ረኺቡ ኣሎ። ግና ንሱ መን'ዩ፡ ንምንታይ ክንድዚ ህቡብ ኮይኑ? ኣብ ሴነጋል ዝተወለደ ካባን ላሜ ኣብዚ እዋን ኣብ ዓዲ ጥልያን እዩ ዝነብር። ወዲ 21 ዓመት እዩ። ብምኽንያት ለበዳ ኮሮናቫይስ ኣብ መጋቢት 2020 ካብ ናይ ፋብሪካ ስርሑ ደው ምስ በለ፡ ካቢ ናብ እንዳ ስድርኡ ኣምሪሑ። ካልእ ስራሕ ክደልይ እናተጸበይዎ፡ ንሱ ግና ናብ ቲክቶክ ብምጽምባር መዓልታዊ ቪድዮታት ክልጥፍ ጀሚሩ። ኣብቲ እዋን ኣብቲ ናይ ቲክቶክ ገጹ ዘስሕቅ ቪድዮታት ክልጥፍ ከሎ ኣብ ሓጺር ግዜ ስሙ ኣብ መላእ ዓለም ክገንን'ዩ ዝብል ትጽቢት ኣይነበሮን። እቶም ዝልጥፎም ቪድዮታት ሰባት ንቀሊል ነገራት ብዘይ ዝኾነ ምኽንያት ከመይ ጌሮም ሕልኽልኽ ከም ዘብልዎ ዘርእዩ እዮም። ካብ ዙርያ ዓለም ሰባት ንቪድዮታቱ ከም ዝፈትውዎ ዝዛረብ ካቢ፡ እቲ ገጹ ዝርአ ኣገላልጻ ሰባት ከም ዘስሕቖምን ዝኾነ ዘረባ ስለዘይብሉ ንኹሉ ብማዕረ ከም ዘስሕቕን ይገልጽ። ካቢ ኩዕሶ እግሪ ኣዝዩ ይፈቱ እዩ፤ ኣብቲ ቪድዮታቱ ብዙሕ ግዜ ማልያታት ናይ ጋንታታት ኩዕሶ እግሪ ወድዩ ይርአ። እታ ብልጽቲ ጋንትኡ ግና ጁቬንቱስ እያ። ኣብዚ እዋን ኣብ ቲክቶክ ዝበዝሑ ሰዓብቲ ዘለዎ ቻርሊ ዲ'ኣመልዮ እኳ እንተኾነት ካቢ ክቕድማ ከም ዝኽእል ዘርእዩ ምልክታት ኣለው። ኣብዚ ቀረባ እዋናት ህቡብነት ካቢ ኣዝዩ ገኒኑ'ዩ። ኣብ ዝሓለፈ 30 መዓልትታት ጥራሕ 21.9 ሚልዮን ሓደስቲ ሰዓብቲ ከም ዝረኸበ ንማሕበራዊ መራኸቢታት ዝከታተል መርበብ 'ሶሻል ብሌድ' ይገልጽ። በንጻሩ ቻርሊ ኣብ ዝሓለፈ 30 መዓልትታት 2.6 ሚልዮን ሓደስቲ ሰዓብቲ እያ ረኺባ። ስለዚ ህቡብነት ካቢ ከምዚ እንተቐጺሉ፡ ኣብ ቲክቶክ ዝበዝሑ ሰዓብቲ ዘለዎ ሰብ ክኸውን እዩ።	https://www.bbc.com/tigrinya/news-58242906
health	ተጣቢቘም ዝተወልዱ መናቱ ንፈለማ ግዜ ገጽ ንገጽ ተረኣእዮም	ኣብ ብራዚል ተጣቢቘም ዝተወልዱ መናቱ ዕውት ብዝዀነ መጥባሕቲ ተፈላልዮም ንፈለማ እዋን ገጽ ንገጽ ክረኣኣዩ በቒዖም። ኣቦ እቶም ደቂ ሰለስተ ዓመት መናቱ ድሕሪ እቲ መጥባሕቲ ኣብ ዝሃቦ ርእይቶ፡ “ኣብ ህይወተይ ተሰሚዑኒ ዘይፈልጥ ስምዒት’ዩ ተሰሚዑኒ” ኢሉ።	https://www.bbc.com/tigrinya/articles/c04kx4511e5o
sports	ኣፍኮን 2021፡ ንሃገራዊት ጋንታ ኢትዮጵያ ውጽኢት ካብ ዘየዐወትዋ ምኽንያታት እቶም ሓሙሽተ	ኣብቲ ካሜሩን ዘእንገደቶ መበል 33 ዋንጫ ኣፍሪቃ ኣብ ምድብ ሓደ ተደልዲላ ዝተተጻወተት ኢትዮጵያ  ፈላሚት ተሰናባቲት ከምዝኾነት ይዝከር። ካሜሩን፣ ቡርኪናፋሶን ኬፕቨርድን ኣብ ዝነበራሉ ምድብ ዝተደልደለት ሃገራዊት ጋንታ ኢትዮጵያ ብኽልተ ስዕረትን ሓደ ማዕረ ውጽኢትን’ያ ተፋንያ ዘላ። ቅድሚ ሎሚ ደቡብ ኣፍሪቃ ኣብ ዘአንገደቶ ግጥማት ዋንጫ ኣፍሪቃ ብተመሳሳሊ ክልተ ስዕረትን ሓደ ማዕረ ውጽኢትን ብምምጻእ ከምዝተሰናበተት ይፍለጥ። ንምዃኑ እታ ሃገራዊት ጋንታ ናብ ቀጻሊ ዙር ንኽይትሰግር ዝእግዳ ዘሎ ምኽንያት እንታይ’ዩ? ተጻወትቲ ዝፍጽምዎም ስሕተታት ወይስ ካልእ? ካብቶም ምኽንያታት ዝበሃሉ ነቶም ሓሙሽተ ክንድህስስ። 1. ልምዲ/ተሞክሮ ኣሰልጣኒ እታ ሃገራዊት ጋንታ ብድሕሪ’ቲ ናይ መወዳእታ ግጥማ ኣብ ዝሃቦ ጋዜጣዊ መግለጺ፡ ካብ ሞንጎ ዘልዓሎም ምኽንያታት እቲ ሓደ “ልምዲ” ዝብል ነይሩ። “ብዙሓት መናእሰይ ተጻወትቲ ኣለዉና። ተሞክሮ እናረኸቡ ምስከዱ ከኣ ምምሕያሽ ክረኣይ እዩ። ኣብ ዝቕጽል ግጥማት ዋንጫ ኣፍሪቃ ተመሊስና ከምእንመጽእ ተስፋ ኣለኒ” ክብል ተዛሪቡ። ንዝተፈላለዩ ናይ ስፖርት ጸብጻባት ዘቕርቡ ምንጪታት ሓበሬታ ዝጽሕፍ ፍሬው ኣስራት ንሓሳብ ኣሰልጣኒ ውበቱ ቅቡል ይገብር። “ሰለስተ ተጻወትቲ ጥራሕ እዮም ኣብ ሕሉፍ ዋንጫ ኣፍሪቃ ተሳትፎ ዝገበሩ። ካብ ሞንጎኦም ሓደ ዝነበረ ሓላዊ ልዳት ጀማል ጣሰው ተጠባባቒ ኮይኑ ከይዱ ነይሩ ግን ከኣ ኣይተሰለፈን፥ ሽመልስ እውን ብምኽንያት ማህሰይቲ ኣይከደን። ጌታነህ ጥራሕ እዩ ክስለፍ ኪኢሉ” ክብል የረድእ። ዝተወሰኑ ተጻወትቲ ድማ ኣብቲ ኣብ ርዋንዳ ተኻይዱ ዝነበረ ናይ ‘ቻን’ ግጥማት ተሳቲፎም ምንባሮም የዘኻኽር ጋዜጠኛ ስፖርት ፍሬው። መብዛሕቲኦም ተጻወትቲ ካብ ፕሮምየርሊግ ኢትዯጵያ ዝተረኸቡ ምዃኖም ዝገልጽ ኣሰልጣኒ ውበቱ፡ ካብዚ ውድድር ልምዲ ከምዝረኸቡ ይገልጽ። ፍሬው ብወገኑ “ኣብዚ ውድድር ዓበይቲ ጋንታታት ዘሰለፋ ኢኳቶሪያል ጊኒን ኮሞሮስን እንተሪኢናየን መብዛሕቲኦም ተጻወትተን ኣብ ታሕተዎት ዲቪዝዮናት ኩዕሶ እግሪ ሃገራት ፈረንሳ፣ ጣልያንን ስፐይንን ዝርከባ ጋንታ ዝጻወቱ እዮም። “ነዚ ብምርኣይ ‘ናትና ተጻወትቲ ኣብ ውሽጢ ዓዲ ጥራሕ ስለዝጻወቱ ኢና ውጽኢታውያን ዘይኮንና’ ምባል ዘእምን ምኽንያት ኣይኸውንን። ምናልባት እቲ ናትና ሊግ ካብቶም ታሕተዎት ዝበሃሉ ዲቪዝዮናት ዝነኣሰ’ዶ ይኸውን? ኣይፈለጥኩን” ክብል ድማ ሓሳቡ የጠናኽር። 2. ጌጋታት ወይ ስሕተታት ተጻወትቲ ሃገራዊት ጋንታ ኢትዮጵያ - ዋልያ - ቅድሚ ሎሚ ዝንቀፉሉ ሓደ ጸገሞም ‘ነኣሽቱ’ ዝባሃሉ ስሕተታት ምፍጻም ኮይኑ፤ ኣብዚ ናይ ሎሚ ግጥማት እውን ዝተረኣየ ክፍተቶም ነይሩ። ኢትዮጵያ ኣብቲ ናይ 2013 ደቡብ ኣፍሪቃ ዘአንገደቶ ግጥማት ዋንጫ ኣፍሪቃ ፈለማይ ጸዋትኣ ምስ ዛምቢያ ከምዝገበረት ይዝከር። ኣብቲ እዋን ሓላዊ ልዳት ካብ ቦትኡ ወጺኡ ብዝፈጸሞ ስሕተት ቀይሕ ካርዲ ተዋሂብዎ ተሰናቢቱ። ኣብ ፈላማይ ግጥም ተጻዋቲኻ ብቐይሕ ካርዲ ምስኣን ኣብዚ ናይ ሎሚ ግጥማት እውን ከምዝተደገመ ዝሕብር ጋዜጠኛ ፍሬው “ንቑሓት ዘይምዃንን ንኩዓሳሱ ብልቢ ኣስተብሂልካ ስጉምቲ ዘይምውሳድ ኣብታ ጋንታ ይረኣይ ነይሩ” ይብል። ምስ ካሜሩን 4 ብ 1፣ ኬፕቨርድ 1 ብ 0 ከምኡ’ውን ምስ ቡርኪናፋሶ ማዕረ ሓደ ክትፈላለ ከላ፡ ካብ ሞንጎ እቶም ኣብ ልዕሊ ኢትዮጵያ ዝተቖጸሩ ሸቶታት ገሊኦም ብቐለልቲ ስሕተታት ዝተፈጠሩን ምድሓን ይከኣል ከምዝነበረን ይኣምን። ተጻወትቲ ሃገራዊት ጋንታ ኢትዮጵያ እናተቐባበሉ ናብ ማእኽል ዘስገርዋ ኩዕሶ ተመሊሳ ኣብ ልዕሊኦም ሓደጋ ክትፈጥር ከላ ብተደጋጋሚ ከምዝተርኣየ’ውን ወሲኹ ይገልጽ። ኣሰልጣኒ ውበቱ ኣባተ ምስ ሓሳብ ጋዜጠኛ ፍሬው ዝሳነ ርእይቶ ኣለዎ። ቅድሚ እቲ ምስ ካሜሩን ዝነበረ ጸዋታ ንጋዜጠኛታት ኣብ ዝሃቦ መግለጺ፡ ሃገራዊት ጋንታ ኬፕቨርድ ኣብ መዛዘሚ ቀዳማይ ፍርቂ ጸዋታ ዘቑጸረታ ሸቶ ቆላሕታ ካብ ምንኣስ ብዝብገስ ስሕተት ከምዝኾነ ተዛሪቡ ነይሩ። 3. ስልቲ ጸዋታ ሃገራዊት ጋንታ ኢትዮጵያ ምስ ካሜሩንን ኬፕቨርደን ኣብ ዝነበራ ግጥማት ተጻወትታ ብናይተን ሃገራት ተጻወትቲ ብልጫ ክውሰዶም ከሎ ተራእዩ ነይሩ። ኢትዮጵያ እትልለየሉ ኩዕሶ ተቖጻጺርካ ናይ ምጽዋት ስልቲ ብዙሕ ኣይተረኣየን። ምስ ካሜሩን ኣብ ዝነበረ ጸዋታ ኣብ ቀዳማይ ፍርቂ ጸዋታ ንብዙሓት ዘገረመ ብቕዓት ከርእዩ’ኳ እንተኽኣሉ፡ ኣብ ካልኣይ ፍርቂ ጸዋታ ግን ብልጫ ተወሲድዎም’ዩ። “ብፍላይ ናብ ክልል ጎል መጋጥምቶም ብምኻድ ዝገበርዎ ምንቅስቓስ ዘዕግብ ኣይነበረን” ዝብል ተንታኒ ስፖርት ፍሬው ኣስራት፡ ኩዕሶ ሒዞም ኣብ ናይ ብዓሎም ቦታ ዕንክሊል ዝብሉ ኮይኖም ከምዝረኸቦምን ናብ ቅድሚት ብዙሕ ይደፍኡ ከምዘይነበሩን ኣረዲኡ። ፍሬው ካልእ ዝተዓዘቦ ክፍተት፡ እታ ሃገራዊት ጋንታ “ፕላን - ቢ” እትብሎ ኣማራጺ ዘይብላ ምንባራ’ዩ። ሓደ ተጻዋቲ ብጉድኣት፣ ብካርዲ ወይ ተቐይሩ ክወጽእ ከሎ ሙሉእ ብሙሉእ ናይቲ ጸዋታ ስልቲ ከምዝቕየር ድማ የረድእ። 4. ዓቕሚ ተጻወትቲ ኣሰልጣኒ ውበቱ ኣባተ ብድሕሪ እቲ ምስ ካሜሩን ዘጋጠሞም ስዕረት ኣብ ዝሃቦ መግለጺ፡ “ተጻወትተይ ናይ ዓቕሚ ምንኣስ ጸገም የብሎምን። ምናልባት ናይ ስነልቦና ድኽመት እንተዘይኮይኑ” ክብል ተሰሚዑ’ሎ። ፍሬው ግን “ነቲ ብግልጺ ዝረኣይ ነገር ዘይምቕባል እዩ” ክብል ንሓሳብ እቲ ኣሰልጣኒ ይቃወም። “ኣብቶም ግጥማት ኩዓሳሶ ተቓሊስካ ምምንጣል፣ ብላዕሊ ዝመጽኣ ኩዓሳሱ ተሻሚኻ ምውሳድ፣ ብክንፊ ገጽ ንዝመፍኡ ኣጥቃዕቲ ዝከላኸሉ ተጻወትቲ ነይሮምና’ዶ?” ዝብል ሕቶ ድማ የልዕል። ፍሬውን ካልኦት ኣብ ማሕበራዊ መራኸቢታት ርእይትኦም ዝሃቦ ደገፍቲ ሃገራዊት ጋንታ ኢትዮጵያን ኣብ ዝሃብዎ ርእይቶ “ተክለ ሰብነት ኢትዮጵያውያን ተጻወትቲ ካብ ናይ ካልኦት ሃገራውያን ጋንታታት ድቕቕ ከምዝብል” ይጠቕሱ። ከም ጋቶች ፓኖም ዝበሉ ንተጋጠምቶም ክጻወሩ ዝኽእሉ ድልዱል ሰብነት ዘለዎም ተጻወትቲ ዝስለፉሉ ዕድል ዘይምርካቦም ንኣፍቀርቲ ኩዕሶ ዘዘራረበ ዛዕባ ኮይኑ ሓሊፉ’ሎ። 5. ኣሰልጣኒ ዝተኸተሎ ስልቲ ኣሰላልፋ አሰልጣኒ ውበቱ ኣባተ 4-4-3 [ኣርባዕተ ተኸላኸልቲ፤ነኣርባዕተ ናይ ማእኽልን ሰለስተ ኣጥቃዕትን] ኣሰላልፋ ብምጥቃም’ዩ ዝፍለጥ። በዚ መሰረት ንጌታነህ ከበደ ኣብ ቅድሚት፣ ነቲ ኣብ 2013 ኣቆጻጽራ ግእዝ ብዝሒ ሸቶታት ብምምዝጋብ ኮኾብ ዝነበረ ኣቡበከር ናስር ብጸጋም ከምኡ’ውን ንኣማኑኤል ገብረሚካኤል ወይ ዳዋ ቂጤስ ብየማን የሰልፎም። ምስ ቡርኪናፋሶ ኣብ ዝነበረ ናይ መወዳእታ ግጥም ግን ኣርባዕተ ተኸላኸልቲ፣ ክልተ ናይ ማእኽል ተኸላኸልቲ፣ ሰለስተ ናብ ቅድሚት ዝደፍኡ ናይ ማእኽል ተኸላኸልቲ ከምኡ’ውን ሓደ ኣጥቃዓይ ኣሰላልፋ ብምሓዝ’ዩ ናብ ሜዳ ኣትዩ። ብዙሓት ተንተንትን ጋዜጠኛታትን ስፖርት ከምዝብልዎ እንተኾይኑ፡ ኣቡበከር ምስ ኬፕቨርዴ ኣብ የማን ክንፊ፣ ምስ ካሜሩን ኣብ ቅድሚት ከምኡ’ውን ምስ ቡርኪናፋሶ ኣብ ዝነበረ ጸዋታ ብጸጋም ክጻወት ስለዝተገበረ ንዘለዎ ኣቕሚ ጸንቂቑ ከይጥቀም ገይሩ’ዩ። ኣቡበከር ጥራሕ ዘይኮነስ ካልኦት ተጻወትቲ’ውን ካብቲ ንጋንታታቶም ዝስለፉሉ ቦታ ብዝተፈለየ ኩነታት ኣብታ ሃገራዊት ጋንታ ክስለፉ ምግባር ልክዕ ከምዘይኮነ ዝሕብሩ ወሃብቲ ርእይቶ’ውን ኣለዉ። ፍሬው ምስዚ ጉዳይ ብዝተሓሓዝ ኣብ ዝሃቦ ርእይቶ፡ ብቕዓቶም ጽቡቕ ዘይኮኑ ተጻወትቲ ነታ ሃገራዊት ጋንታ ክጽምበሩ ክግበር ከሎ ብቕዓት እናሃለዎም ብኣሰልጣኒ ከይተሓረዩ ዝተረፉ ከምዘለዉ ይገልጽ። ንመጻኢ? ሃገራዊት ጋንታ ኢትዮጵያ ኣብ ዝቕጽል ዋንጫ ሃገራት ኣፍሪቃ ክትሳተፍ እንተኾይና “ግድን ውድድራት ወይ ናይ መጻረዪ ግጥማት ክንጽበይ የብልናን። ተጻወትቲ እናተኣኻኸቡ ናይ ምሕዝነት ግጥማት ብቐጻሊ ምክያድ የድልይ” ይብል ፍሬው። ኣብ ካልኦት ሃገራት ዝጻወቱ ኢትዮጵያውያን እውን ዝሓሸ ዓቕሚ ከምዘለዎም እንተተፈሊጡ ንሃገሮም ክጻወቱ ጻውዒት ክቐርበሎም ከምዝግባእ ወሲኹ ሓቢሩ። ናይ 2023 ግጥማት ዋንጫ ኣፍሪቃ ብኣእንጋድነት ኣይቮሪኮስት ዝካየድ ኮይኑ፡ ካብ ካልእ እዋን ብዝተፈለየ ኣብ ሰነን ሓምለን ክካየድ ትጽቢት ይግበር። ኢትዮጵያ ኣብዚ ውድድር ንዝህልዋ ተሳትፎ እተረጋግጸሎም ናይ መጻረዪ ግጥማት ምስ ኣየኖት ሃገራውያን ጋንታታት ከምእተካይድ ኣብ ቀረባ እዋን ክፍለጥ’ዩ።	https://www.bbc.com/tigrinya/news-60079779
business	ኣብ ሰለስተ ከተማታት ትግራይ ኣገልግሎት ባንክ ጀሚሩ' ነበርቲኸ እንታይ ይብሉ?	ንግዳዊ ባንክ ኢትዮጵያ ኣብ ሰለስተ ከተማታት ክልል ትግራይ ንነዊሕ እዋን ተቛሪፁ ዝጸንሐ ኣገልግሎት ምሃብ ከምዝጀመረ ኣፍሊጡ። እቲ ባንክ ኣብ ትሕቲ ቍጽጽር መንግስቲ ፈደራል ኣብ ከተማታት ሽረ፡ ኣላማጣን ኮረምን ስርሑ ጀሚሩ። ነዚ መሰረት ብምግባር ቢቢሲ ካብ ከተማ ሽረ ዘዘራረቦም ነበርቲ፡ እቲ ኣገልግሎት ከምዝጀመረ ሰሚዖም ናብ ባንክ ከም ዝኸዱን እንተዀነ “ገንዘብ የለን” ዝብል ምላሽ ከም ዝጸንሖምን፡ ካብ ሕሳቦም ገንዘብ ከውጽኡ ከምዘይክእሉን ከም ዝተነግሮም ይገልጹ። ኣብዘን ንልዕሊ ሓደ ዓመት ኣገልግሎት ባንክታት ተቛሪጹወን ዝጸንሓ ከተማታት ዝርከባ ጨናፍር ንግዳዊ ባንክታት ዳግማይ ኣገልግሎት ምሃብ ከምዝጀመረ ብ10 ታሕሳስ 2015 [ግእዝ] ኣብ ዘውጽኦ መግለጺ ይሕብር። ስሙ ክጥቀስ ዘይደለየ ነባሪ ከተማ ሽረ፡ “ባንኪ ተኸፊቱ ሰሚዐ ምስከድኩ ‘ቅርሺ ስለዘይመጽአ ክንህበኩም ኣይንኽእልን’ ብዝብል ኣፋንዮምኒ። ምድረገነት እትበሃል ጨንፈር ባንኪ ንግዲ ኢትጵያ ዘለዉ ሰራሕተኛታት ካብ ሕሳበይ ከውፅእ ከምዘይክእል ነጊሮምኒ” ኢሉ። “ሰባት ባንኪ ተኸፊቱ ኢሎም ብታሕጓስ ምስከዱ ጥረ ገንዘብ ስለዘየለ ክትግልገሉ ኣይትኽእሉን ምስተበሃሉ ብሓዘን ይምለሱ ኣለዉ” ክብል ነቲ ዘሎ ኵነታት ገሊጹ። ካብቲ ኲናት ቅድሚ ምጅማሩ ዝኸፈትዎን ገንዘብ ዘጠራቐምሉን ሕሳቦም (ኣካውንት) እውን ገንዘብ ስለዘየለ ከውጽኡ ከምዘይክእሉ ከም ዝተነግሮም ኣረዲኡ። ብተመሳሳሊ ካልእ ካብታ ከተማ ዘዘራረብናዮ ነባሪ፡ “እቶም ሰራሕተኛታት ባንክ’ውን ክፈቱ ስለዝተበሃሉ ከምዝኸፈቱ እዮም ዝነግሩኻ። ከይደ ‘ገንዘብ የለን’ ኢሎም መሊሶምኒ። እንተዀነ ካብ ሰባት ብሓዋላ ዝለኣኸለይ ገንዘብ እንተሃልዩ፡ ዝተወሰነ መጠን ገንዘብ ማለት ካብ 2000 ክሳብ 3000 ብር ጥራይ ክህቡኒ ከምዝኽእሉ ግን ሓቢሮምኒ” ኢሉ። ንሱ’ውን ካብቲ ዝነበሮ ኣካውንት ገንዘብ ከውጽእ ከምዘይክእል በቶም ሰራሕተኛታት ባንክ ከምዝተነገሮ ይዛረብ። ብሰንኪ’ቲ ንኽልተ ዓመት ዝጸንሐ ኲናት፡ ኣገልግሎት ባንክን ካልኦት መሰረታዊ ኣገልግሎታት ሓይሊ ኤሌክትሪክ፡ ተሌፎንን ካልኦትን ከምዝተቛረጸ ይፍለጥ። ድሕሪ ስምምዕ ሰላም ፕሪቶርያ ድማ፡ ገለ ኣገልግሎታት ናብ ንቡር ይምለሱ ምህላዎም ይግለጽ። ኣንበሳ ዝተባህለ ናይ ብሕቲ ባንክ እውን ኣብ ከተማ ሽረ ስርሑ ከምዝጀመረ ኣፍሊጡ’ሎ። ርእሰ ከተማ ትግራይ መቐለ ኣብ ቀረባ እዋን ምስቲ ሃገራዊ ማእከል ቍጽጽር ሓይሊ ኤለክትሪክ [ግሪድ] ብምትእስሳር፡ ንነዊሕ እዋን ኣብ ጸልማት ድሕሪ ምጽናሕ መብራህቲ ረኺባ ኣላ። ንኽልተ ዓመት ዝቐፀለ ዘስካሕክሕ ኲናት ነቲ ኣብ መንጐ ፈደራል መንግስቲን መራሕቲ ትግራይን ዝተበጽሐ ስምምዕ ሰላም ስዒቡ ስቅያት ህዝቢ ከብቅዕ እዩ ዝብል ተስፋ ተገይሩ’ሎ። እንተዀነ እቲ ስምምዕ ካብ ዝፍረም ልዕሊ ሽዱሽተ ሰሙን'ኳ እንተቝጸረ ወተሃደራት ኤርትራን መሻርኽቲ መንግስቲ ፈደራል ዝዀኑ ሓይልታት ኣምሓራን፡ ካብ ትግራይ ናይ ምስሓብ ዝንባለ ስለዘየርኣዩ ስክፍታታት ይረኣዩ። ሓይልታት ትግራይ እውን ዕጥቈም ኣይፈትሑን። ኣቦ መንበር ህወሓትን ፕረዚደንት ክልል ትግራይን ዶክተር ደብረጽዮን ገብረሚካኤል ሓይልታቶም ካብ ኣርባዕተ ግንባራት ኲናት ከምዘንሳሓቡ ብምግላጽ ፌደራል መንግስቲ ግን ገለ ካብቲ ስምምዓት ሰላም ከተግብር ኣይከኣለን ክብል ይኸስስ። ቤት ጽሕፈት ኣገልግሎት ኮሙኒኬሽን መንግስቲ ኢትዮጵያ ብወገኑ መንግስቲ ነቲ ስምምዕ ብትግሃት ኣብ ግብሪ የውዕሎ ከምዘሎ ኣብ ዘውጽኦ መግለጺ ሓቢሩ።	https://www.bbc.com/tigrinya/articles/cv2v2p1wk5xo
politics	ሩስያ ንዩክረይን እንተወሪራታ ከቢድ ሳዕቤን ክህልዎ ምዃኑ ዓባይ ብሪጣንያ ኣጠንቂቓ	ጸሓፊት ጉዳያት ወጻኢ ዓባይ ብሪጣንያ ሊዝ ትሩስ፡ ሩስያ ንዩክረይን እንተወሪራታ ከቢድ ሳዕቤን ከምዝህልዎ ኣጠንቂቓ። ንሳ ጉጅለ ሃገራት 7 [G7] ኣብዚ ቀዳመ ሰንበት ኣብ ሊቨርፑል ኣብ ዝገብርኦ ኣኼባ፡ ሓድነተን ብምትራር ሩስያ ንዩክረይን ክተወራ እንተፈቲና “ግጉይ ስትራተጂ” ምዃኑ ከርእያ እየን ኢላ። ሚነስተር ሊዝ ትሩስ፡ ዓባይ ብሪጣንያን መሻርኽታን “ሩስያ ከምዚ ዓይነት ስጉምቲ ንኸይትወስድ ክገትእኣ’የን” ኢላ። ልዕሊ 90 ሽሕ ሰራዊት ሩስያ ናብ ምብራቓዊ ዶባት ዩክረይን’ኳ ተጸጊዑ እንተሎ፡ ሩስያ ግን ንዩክረይን ናይ ምውራር ሃቐነ ከምዘይብላ’ያ ትገልጽ። ኣመሪካ’ውን ኣቐዲማ ብተመሳሳሊ ንሩስያ ኣጠንቂቓታ ምናባራ ዝዝከር ኮይኑ፡ ሚኒሰትር ሊዝ ትሩስ “ሩስያ ነዚ ወራር እንተፈጺማቶ፡ ዓቢ ስትራተጂካዊ ጌጋ ክኸውን እዩ፡ ከም ሳዕቤኑ ኸኣ ሩስያ ከቢድ መዝዝ ክወርዳ’ዩ” ኢላ። ዩክረይን ምስ ሩስያን ምስ ሕብረት ኣውሮጳን ትዳወብ ሃገር ኮይና፡ ኣቐዲማ ኣባል ህብረት ሶቭየት ስለዝነበረት ምስ ሩስያ ጥቡቕ ዝኾነ ማሕበራውን ባህላውን ርክባት ዘለዋ ሃገር እያ። እንተኾነ፡ ሩስያ ንዩክረይን ባሕጫሪ ዝኾነ ስጉምትታት ብምውሳድ፡ ሰራዊት ኪዳን ሰሙን ኣትላንቲክ [ኔቶ] ኣብ ምብራቃዊ ዶባታ ክዕስክሩ ፈቒዳን ኣብ ዶባት ክልቲኤን ሃገራት ከበድቲ ኣጽዋርት ተጸግዕ ኣላን ብምባል እያ ተኸሳ። ቅድሚ ሃገራት ጉጅለ7 ኣኬባ ምጅማረን ሚኒሰተር ትሩስ ምስ ሚኒስተር ጉዳያት ወጻኢ ዩክረይን ዲሚትሪ ኩለባ ኣብ ሎንደን ከምዝተዘራረበት ተሓቢሩ ኣሎ። ሩስያ ንዩክረይን እንተወሪራታ ኣብ ልዕሊ ሩስያ ወተሃደራዊ ስጉምቲ ክውሰድ ድዩ ተባሂሉ ንዝቀረበላ ሕቶ፡ ምኒስተር ትሩስ፡ ዓባይ ብሪጣንያ ምስ ዩክረይን “ኣብ ምክልኻልን ጸጥታን” ትሰርሕ ምንባራ ገሊጻ። ብምስዓብ “ንዩክረይን ሓገዛት ንህባ ኢና፡ ኣብ ጸዓታዊ ጉዳይ ኣብ ሩስያ ጥራይ ከምዘይምርኮሱ ንገብር ኣለና፡ ብኸምኡ ኢና ድማ ንዩክረይን ንሕግዝ” ኢላ። ሚኒስተር ሊዝ ትሩስ ዓባይ ብሪጣንያን ሕብረት ኣውሮጳን፡ ምዕራባዊ ቁጠባ ኣብ ሩስያ ብውሑድ ዓቐን ጥራይ ከምዝምርኮስ ኣብ ምግባር ይስራሕ ምህላዉ’ውን ሓቢራ። ሩስያ ንዩክረይን እንተወሪራታ እቲ ካብ ሩስያ ናብ ጀርምን ዝዝርጋሕ ‘ኖርድ ስትሪም 2’ ተባሂሉ ዝጽዋዕ መስመር ጋዝ ኣብ ሓደጋ ክወድቅ ከምዝኽእል ሚኒስተር ሊዝ ትሩስ ገሊጻ። ነዚ ዝምልከት ሃገራት ጉጅለ 7 ኣብዚ ቀዳመ ሰንበት ዝገብርኦ ኣኼባ ብሰፊሑ ክዝተየሉ ምዃኑ ተሓቢሩ ኣሎ። ፕረዚደንት ኣመሪካ ጆ ባይደንን ፕረዚደንት ሩስያ ቭላዳሚር ፑቲንን’ውን ነዚ ዘሎ ወጥሪ ኣመልኪቶም ብሰሉስ ብቪድዩ ኣኼባ ከምዘካየዱ ተገሊጹ ነይሩ። ኣብቲ ዝርርቦም፡ ሩስያ ንዩክረይን ክትወራ እንተፈቲና “ቅድሚ ሕጂ ተራእዩ ዘይፍለጥ ተሪር ቁጠባዉ ሳዕቤናት” ክህልዎ ምዃኑ ጆ ባይደን ንፑቲን ገሊጽሉ ነይሩ።	https://www.bbc.com/tigrinya/news-59619848
health	ድሕሪ ምንጻል ጥንሲ ቀልጢፍካ ምጥናስ ሓደጋ ኣለዎዶ?	ከምቲ ኣብዚ እዋን ዝወሃብ ዘሎ ምኽሪ ዘይኮነስ፡ ድሕሪ ምንጻል ወይ ምስዳድ ጥንሲ፡ ኣብ ውሑድ ኣዋርሕ ምጥናስ ኣብ ኣደ ይዅን ዕሸል ሓደጋ ከምዘይብሉ፡ ኣብ ሓቀኛ መረዳእታ ምርኩስ ብምግባር መጽናዕቲ ዘካየዱ ተመራመርቲ ገሊጾም። ውድብ ጥዕና ዓለም ግን ብውሑድ ናይ ሽዱሽተ ወርሒ ዕረፍቲ ክህሉ እዩ ዝመክር። ዕላማ እቲ ዕረፍቲ ነታ ኣደ ናብ ንቡር ጥዕናዊ ቁመናኣ ክትምለስ ንምሕጋዝ እዩ። ፕሎስ መዲስን፡ ኣብ 72 ሽሕ ጥንሲታት ዘካየዶ መጽናዕቲ ስዒቡ ዕላዊ ኣብ ዝገበሮ ርኽበት ግን፡ ድሕሪ ምንጻል ጥንሲ መጻምዲ ቀልጢፎም ንምውላድ ክፍትኑ ከምዝኽእሉ የረድእ። ጥንሲ ንዝኸዶም መጻምዲ ዝሕግዝ ቶሚስ ዝተባህለ ገባሪ ሰናይ፡ ድሕሪ ምንጻል ጥንሲ ቀልጢፈን ክጠንሳ ድሌት ዘለወን ደቂ ኣንስትዮ፡ ከይጠንሳ ዝኽልክል ጥዕናዊ ጸገም እንድሕር ዘይሃልዩወን፡ ክጠንሳ ከምዘለወን ይመክር። ውድብ ጥዕና ዓለም ብወገኑ፡ ድሕሪ ምንጻል ጥንሲ ክንደይ ዝኣክል ግዜ ዕረፍቲ የድሊ፡ ኣብ ዝብል መጽናዕቲ የካይድ ከምዘሎን፡ ሓድሽ ርኽበት እንተሃልዩ ዕላዊ ከምዝገብርን ኣፍሊጡ። እቲ ካብ 2008 ክሳብ 2016 ንሸሞንተ ዓመታት ኣብ ኖርወይ ዝተኻየደ መጽናዕቲ፡ ድሕሪ ምንጻል ጥንሲ ቀልጢፈን ኣብ ዝጠነሳን ድሕሪ ሽዱሽተ ወርሒ ኣብ ዝጠነሳን፡ ኣብ ውጽኢት ዝረኸቦ ፍልልይ የለን። እዚ ድማ ካብቲ ኣብ ላቲን ኣሜሪካ ተኻይዱ ንውሳነ ውደብ ጥዕና ዓለም ምኽንያት ዝዀነ ውጽኢት ዝተፈለየ እዩ፡፡ ነቲ ናይ ኖርወይ መጽናዕቲ ዘካየዱ ሰባት፡ መጻምዲ ቈልዓ ንምውላድ መዓስ ክፍትኑ ከምዘለዎም ንጹር ውሳነ ንኽወስዱ እቲ ምኽሪ ክግምገም ከምዘለዎ ይገልጹ። ድሕሪ ምኻድ ወይ ምንጻል ጥንሲ፡ ስድራቤታት ደጊሞም ንምጥናስ ሽዱሽተ ወርሒ ክጽበዩ ምሕታት፡ ብፍላይ ዝዀነ ጥዕናዊ ምኽንያት ኣብ ዘይብሉ፡ ንገለ ስድራቤታት ኣዝዩ ነዊሕ ክኸውን ይኽእል እዩ ይብሉ፡፡ ተወሳኺ መጽናዕቲታ ክግበር ከምዘለዎ እውን ይምዕዱ፡፡ ጽቡቕ ኵነታት ጥዕና፡ ናይ ምጥናስ ተኽእሎ ከምዘዕቢ ሰብ ሞያ ይሰማምዑ። ደቂ ኣንስትዮ ንምጥናስ ኣብ ዝፍትናሉን፡ ኣብ እዋን ጥንሲ ድማ ክሳብ 12 ሰሙናት ከኒና ፎሊክ ኣሲድ ክወስዳ ይምከር፡፡ እቲ ከኒና ጸገም ኣእምሮ፡ ዓንዲ ሕቘን ዕትብቲ ዓንዲ ሕቘን ዘለዎም ህጻናት ናይ ምውላድ ኣጋጣሚ ዝቕንስ እዩ፡፡ ድሕሪ ጥንሲ ቀልጢፉ ዝፍጠር ምንጻል፡ ኣብ ዕድመ ምሉእ፡ ካብ ሓሙሽተ ኣብ ሓንቲ ዘጋጥም ኰይኑ፡ ምኽንያቱ ግን ክሳብ ሕጂ ፍሉጥ ኣይኰነን። ምንጻል ጥንሲ ዘጋጠመን ደቂ ኣንስትዮ፡ መብዛሕትኡ እዋን፡ ቀጻሊ ጥንሰን ዕዉት ናይ ምዃን ዕድል ኣለዎ። ካልኣይ ምንጻል ሓሊፉ እዩ ዘጋጥም። ምንጻል ጥንሲ ዘጋጠመን ደቂ ኣንስትዮ፡ ቀልጢፈን ከይጠንሳ ዝገብር ጥዕናዊ ጸገም ዘለወን ምዃኑ ንምፍላጥ ምስ ሓኪመን ክማኸራ ከምዘለወን ትካል ገባሪ ሰናይ ቶሚስ ይምዕድ። እንተዀነ ስምዒታዊ ጥዕና እውን ኣብ ግምት ክኣቱ ዘለዎ እዩ። ገለ መጻምዲ ደጊሞም ንምጥናስ ስምዒታውን ኣካላውን ምድላው ከድልዮም ይኽእል እዩ። ብፍላይ ሓዘን ንዝተሰመዖም ሰባት መጸናንዒ ግዜ ከድልዮም ይኽእል ይብል እቲ ትካል።	https://www.bbc.com/tigrinya/articles/crg2x0ejd3do
politics	ኩሎም ወገናት ኲናት ትግራይ ከቢድ ግህሰት ሰብኣዊ መሰላት ከምዝፈጸሙ ሕቡራት ሃገራት ኣፍሊጡ	"መራሕቲ ክልል ትግራይ፡ ኣብ ትግራይ ብውድብ ሕቡራት ዝካየድ ዘይሻራዊ ምጽራይ ግህሰት ሰብኣዊ መሰላትን ገበናት ኲናትን ብምድጋፍ፡ ተሳትፎ ኮሚሽን ሰብኣዊ መሰላት ኢትዮጵያ ተቓዊሞም። እቲ ትማሊ ኣማስዩ ዝወጽአ መግለጺ፡ ኣመራርሓ እቲ ክልል ኣብ ከይዲ ምጽራይ ዝተፈጸሙ ገበናት ከምዝተሓባበር ብምግላጽ፡ ""እንተኾነ፡ኮሚሽን ሰብኣዊ መሰላት ኢትዮጵያን እቲ ኮሚሽነርን ኣብቲ መርመራ ዝህልዎም ግደ ኣትሪርና ንቃወም"" ኢሉ። እቲ መግለጺ፡ ወሲኹ'ውን እቲ ኮሚሽን ኣብቲ ክልል ዝተፈጸሙ ገበናት ኣብ ምሽፍፋን፣ መሰኻኽር ዓይኒ ኣብ ምስዋርን ከምዝሳተፍ፡ ከምኡ'ውን ንመንግስቲ ከም ርክብ ህዝቢ ኮይኑ የገልግል ከምዘሎ ይኸስስ። እቲ ኮሚሽን ብዛዕባ እዚ ክሲ ዛጊድ ዝሃቦ ምላሽ የለን። ሰብኣዊ መሰላት ኮሚሽን ኢትዮጵያ፡ ኮሚሽነሩ ብቀዳማይ ሚኒስተር እታ ሃገር ኣቕራቢነትን ዝሽወምን፡ እቲ ኮሚሽን ብመንግስታዊ ባጀት ዝመሓደርን እንተኾነ'ኳ፡ ኩነታት ሰብኣዊ መሰላት እታ ሃገር ብዘይሻራዊነት ዝካተትል ሙሉእ ናጽነት ዘለዎ ትካል ምዃኑ ይገልጽ። ብኹሎም ተነሓናሕቲ ወገናት ኲናት ትግራይ ከቢድ ምግሃስ ሰባዊ መሰላት ይፍጸም ከምዘሎ ሓላፊት ሰብኣዊ መሰላት ሕቡራት ሃገራት ኣጠንቂቓ። ሚሸል ባቸለት፡ ውጽኢት ናይቲ ብምትሕብባር ንሳ ትመርሖ ትካል ሰብኣዊ መሰላት ውድብ ሕቡራት ሃገራትን ኮሚሽን ሰብኣዊ መሰላት ኢትዮጵያን ዝተኻየደ ውሱን መራመራ ምዝዛሙ ኣመልኪታ እያ መግለጺ ሂባ። ሓይልታት መንግስቲ ኢትዮጵያን ተሓበበርቶምን፡ ጃምላዊ ማእሰርቲ፣ ቅትለት፥ ጾታዊ ዓመጽ፣ ሰፊሕ ዝምታ፣ ምፍንቓልን ምቕያድ ሲቪላውያንን ፈጺሞም ክትብል ከሲሳ። ሓይልታት ትግራይ'ውን፡ ህጻናት ከምዘዕጠቑ፣ ኣብ ጎረባብቲ ክልላት ንሲቪላውያን ከምዘጥቅዑን ሰፊሕ ምፍንቓልን ከምዘስዓቡ ኣብቲ ኣብ ጀነቫ፡ ስዊዘርላንድ ዝተኻየደ ኣኼባ ኣብ ዝሃበቶ መግለጺ ሓቢራ። ውጽኢት ጸብጻብ፡ እቲ ካብ ግንቦት 16 ክሳዕ ነሓሰ 20 ዝተኻየደ ሓበራዊ ምጽራያት፡ 1 ሕዳር 2021 እዩ ዕላዊ ክኸውን ተባሂሉ። እቲ ዝተኻየደ ሓባራዊ መጽናዕቲ፡ ኣብ ከተማ መቐለ፡ ምብራቕን ደቡብን ትግራይን፡ ከምኡ'ውን ከባብታት ውቕሮ፣ ሳምረ፣ ኣላማጣ፣ ቦራ፣ ዳንሻ፣ ሑመራን ምይካድራን  ዝሸፈነ ኮይኑ፡  ብወተሃደራት መንግስቲ ኢትዮጵያን መሻርኽቱን ሰፊሕ ግፍዒ ከምዝተፈጸመሎም ብነበርቲ ዝንገረሎም፡ ጥንታዊት ከተማ ኣክሱም እትርከቦም ማእከላይ ዞባን ምብራቕ ዞባን ትግራይ 'ብሰንኪ ጸጥታዊ ብድሆታት' ክብጻሕ ከምዘይተኻእለ ተገሊጹ። ኣምነስቲ ኢንተርናሽናል: ኣብቲ ኣብ ትግራይ ዝካየድ ዘሎ ኲናት ዝተሳተፉ ሰራዊት ኤርትራ፡ ኣብ ኣክሱም ብኣማኢቲ ዝቑጸሩ ሰላማውያን ሰባት ከም ዝቐተሉ ዘረጋግጹ መረዳእታታት ከም ዝኣከበ ኣብ ዝሓለፈ ወርሒ ለካቲት ኣብ ዘውጽኦ ጸብጻብ ኣፍሊጡ ነይሩ። ኤርትራ ብወገና ነቲ ዝቐረበላ ክሲ ምንጻጋ ይዝከር። ""እቶም ዝተኣከቡ ሰነዳት ግን ኣብ ልዕሊ ሰላማውያን ዝበጽሐ መጥቃዕቲ፣ ጃምላዊ ቅትለትን ግዱድ ምስዋርን ዝርከቡዎም ብርክት ዝበሉ ከበድቲ ግህሰት ሰብኣዊ መሰላት ከም ዝተፈጸሙ ግልጺ ዝገብሩ'ዮም"" ትብል ባቸለት። ኩሎም ወገናት፡ ብዘይቅድመኩነት ተጻብኦታት ብምቁራጽ፡ ነባሪ ፍታሕ ከናድዩ ጸዊዓ። ኮሚሽነር ኮሚሽን ሰብኣዊ መሰላት ኢትዮጵያ ዶክተር ዳንኤል በቀለ ብወገኑ እቲ ዝተኣከበ ሓበሬታ ኣብ ምትንታን ከም ዘሎ ብምግላጽ ብመሰረት ክልቲኦም ትካላት ዝበጽሑዎ ስምምዕ ኣብ ወርሒ ሕዳር 2021 ወግዓዊ ከም ዝኸውን ገሊጹ። ኣብ ፈለማ ወርሒ ሓምለ ንኣዋጅ በይናዊ ምቁራጽ ተጻብኦ መንግስቲ ፌደራል ስዒቡ ሰብኣዊ ረድኤት ንምብጻሕ ውሑስ ኩነታት ተፈጢሩ እኳ እንተነበረ፡ ብምኽንያት ህወሓት ዘቕረቦ ቅድመ ኹነትን እቲ ጎንጺ ናብ ጎረባብቲ ክልላት ብምስፍሑን ተወሳኺ ሰብኣዊ ቅልውላው ክፍጠር ምኽንያት ከም ዝኾነን ገሊጹ። ""ካብ ክልቲኦም ወገናት ዝቐርብ ዘሎ ድሩት ናይ ልዝብ ድልየትን ጻዕሪ ማሕበረሰብ ዓለምን ዝተበባዕ'ዩ፤ እንተኾነ ዓለምለኻዊ መሓዙት ኢትዮጵያ እቲ ሰብኣዊ ቅልውላው ንምፍታሕ ዝገብርዎ ዘለው ጻዕሪ ሃናጺ ተራ ዝህልዎ ንታሪኽን ዝተሓላለኸ ኩነታት እቲ ግጭትን ዘለዎም ኣረዳድዳኣ ኣብ ግምት ዘእተወ ምስ ዝኸውን እዩ። ""ኣባላት እዚ ቤት ምኽርን ማሕበረሰብ ዓለምን ሕጂ'ውን ንስቓይ ኢትዮጵያውያን ፍታሕ ዝህብ ህዝቢ ኢትዮጵያ ምዃኑ ክግንዘቡ ይግባእ"" ኢሉ። ኮሚሽን ሰብኣዊ መሰላትን ህዝብን ኣፍሪቃ ብወገኑ ብውልቁ ኣብ ትግራይ ብዛዕባ ዝተፈጸሙ ሰብኣዊ ግህሰታት መጽናዕቲ ከም ዘካየደ ብምግላጽ ኣብቲ ጎንጺ ሓይልታት ውሽጢ ዓድን ወጻእን ዝተሳተፉሉ'ዩ ኢሉ። ኣብቲ ኣኼባ ዝተረኸበ ዓቃቢ ሕጊ ፌደራል ዶክተር ጌዲዮን ጢሞቲዎስ ግን እቲ ኮሚሽን ዘካየዶ መጽናዕቲ ኣፍልጦ መንግስቲ ዘይረኸበ'ዩ ብምባል ከም ዘይቕበሎ ገሊጹ። መንግስቱ ነቶም ዝቐርቡ ክስታት ብውነ ወሲዱ ተሓታትነት ንምርግጋጽ ስጉምቲ ከም ዝወሰደ ብምግላጽ፡ ውጽኢታት እቲ ሓበራዊ መጽናዕቲ ውድብ ሕቡራት ሃገራትን ኮሚሽን ስበኣዊ መሰላት ኢትዮጵያን ተቐቢሉ ነቶም መንግስቲ ዝወስዶም ስጉምታት ሓጋዚ ተራ ክህልዎ ከም ዝኽእል ሓቢሩ። ይኹን'ምበር እቲ መጽናዕቲ ነቶም ኣብ ክልላት ዓፋርን ኣምሓራን ብሓይልታት ህወሓት ተፈጺሞም ዝብሃሉ ግህሰታት ሰብኣዊ መሰላት ዘየካተተ ምዃኑ ጸብጻብ እቲ መጽናዕቲ ሙሉእ ምስሊ ዝህብ ኣይኸውንን ኢሉ። እታ ኮምሽነር ኣብ ትግራይ ኣብዚ ቀረባ እዋን ይፍፀሙ ኣለዉ ብዛዕባ ዝተብሃሉ ግህሰታት ነቲ ጉባኤ መብርሂ ሂባ። ሓይልታት መንግስቲ መሻርኽቱን ብዙሓት ግህሰታት ምፍፃሞም ቀፂሎም ኣለዉ ዝብሉ ፀብፃባት ይወፅኡ ከምዘለዉ ብምሕባር፡ ኣብዚ ቅነ ዝርብሹ ፀብፃባት በፂሖምና ኢላ። ሓላፊት ሰብኣዊ መሰላት ሕቡራት ሃገራት ሚሸል ባቸለት፡ ኣብ ሞንጎ ዶብ ትግራይን ሱዳንን ኣብ ዝሳገር ሩባ ደንደስ  ብዙሓት ሬሳታት ብገፈፍቲ ዓሳ ከምዝተረኸቡ ገሊፃ። ገሊኦም ብጥይት ዝቖሰሉን ኢዶም ንድሕሪት ኩሩንኩሪት ዝተኣሰሩን ምዃኖም ብምሕባር፡ እዚ ድማ ቅድሚ ምቕታሎም ስቓይን ግፍዕን ከምዝበፅሖም ዘመላኽት እዩ ኢላ። ኣብ ምዕራብ ትግራይ ወግዓዊ ኣብ ዘይተገበሩ ከባብታት መጠነ ሰፊሕ ማእሰርቲ ተጋሩ ይፍፀም ኣሎ ክትብል'ውን ከሲሳ። ካብዚ ብተወሳኺ፡ ኣብ ከተማ ኣዲስ ኣበባ ተወለድቲ ትግራይ ብብሄሮም እናተፈለዩ፡ ብሓይልታት ፀጥታ ከምዝተኣሰሩን ካብዚኦም ብኣማኢት ዝኾኑ ኣብዚ ቀረባ ግዘ ኣብ ከተማ ኣዲስ ኣበባ ኣብ ቀይዲ ዝኣተዉ እንትኾኑ፡ ብዙሓት ትካላት ንግዶም ከምዝተዓፀዉ ሓበሬታ በፂሑና'ዩ ኢላ። ኣብዚ ሰሙን፡ ኮምሽን ሰብኣዊ መሰላት ኢትዮጵያ፡ ""ብገበን ተጠርጢሮም"" ብዝብል ብዛዕባ ዝተኣሰሩ ተወልድቲ ትግራይን ምዕፃው ትካላት ንግድን፡ ብዙሕ ጥርዓናት በፂሑኒ ኢሉ ኔሩ። ኣብ ቀይዲ ካብ ዘለዉ ተወልድቲ ትግራይ እቶም ዝተወሰኑ ኣብ ከተማ ኣዲስ ኣበባን ኣብ ክልል ዓፋር ናብ ዝርከቡ ወተሃደራዊን ካምፕታት ፖሊስን ከምዝተወሰዱ፡ ምስ ስድርኦምን ጠበቓታቶምን ዘይተራኸቡን ናብ ቤት ፍርዲ ዘይቐረቡ ከምዘለዉን ንምፍላጥ ከምዝኸኣለ'ውን እቲ ኮሚሽን ገሊፁ። ባቸለት ሕዚ'ውን ኣብ ልዕሊ ተጋሩ ብናይ ፅልኢ ዘረባታትን ኣድልዎን ዝተመልኡ ዘረባታት ይስምዑ ከምዘለዉን ከምዚኦም ዓይነታት ተረኻት ታይ ዓይነት ሓደጋ ከስዕቡ ከምዝኽእሉ ካብ ታሪኽ ምምሃር ከምዝግባእ ኣገንዚባ። ኣብ ትግራይ ከቢድ ግህሰት ሰብኣዊ መሰል ፈፂሞም ንዝተብሃሉ ሓይልታት ኤርትራ ተሓታትነት ክሰፍን ድማ፡ ፃውዒታ ንመንግስቲ ኤርትራ ኣቕሪባ። ካብዚ ብተወሳኺ፡ ሓይልታት ትግራይ ናብ ጎረባብቲ ክልላት ምእታዎም ስዒቡ፡ ግህሰት ሰብኣዊ መሰል ፈፂሞም ዝብሉ ፀብፃባት ከምዝበፅሓ ነቲ ጉባኤ ኣብሪሃ። ኣብ መወዳእታ ወርሒ ሓምለ ኣብ ክልል ዓፋር ቀበሌ ጋሊኮማ፡ ሓይልታት ትግራይ ብኣብዝሓ ደቂኣንስትዮ፣ ህፃናትን ብዕድመ ዝደፍኡን ኣብ ዘፅልሉ መዓስከር ጥቕዓት ፈፂሞም ዝብል ሪፖርት ተጌሩ ኢላ። እንተኾነ፡ ወሃቢ ቃል ህወሓት ጌታቸው ሬዳ ኣብዚ ወርሒ ነሓሰ ብመገዲ ትዊተር ኣቢሉ ኣብ ዘውፅኦ መግለፂ፡ ሓይልታት ትግራይ ኣብ ክልል ዓፋር መጥቃዕቲ ፈጺሞም ንዝብል ክሲ ነፂግዎ ኔሩ። ንሱ ብተወሳኺ፡ ሓይልታት መንግስቲ ብ5 ነሓሰ 2021 ኣብ ልዕሊ ወታሃደራቶም፡ ጋሊኮማ ኣብ ዝተባህለ ከባቢ መጥቃዕቲ ከፊቶም ከምዝነበሩን '' ንፅጉማት ዝተዳለወ ቐረብ ዝሓዘ መኽዘን መንግስቲ ኣቃፂሎም ከይዶም'' ክብል ብትዊተር ኣብ ዝዘርገሖ ሓበሬታ ገሊፁ፡፡ ነቲ ተፈፂሙ ዝተባህለ መጥቓዕቲ ንምፅራይ ድማ ምስ ዝምልከቶም ኣካላት ሓቢሮም ክሰርሑ ፍቓደኛታት ከምዝኾኑ ምፍላጡ ይዝከር። ሓይልታት ትግራይ፡ ህፃናት ከምዘዕጠቑ፣ ኣብ ጎረባብቲ ክልላት ንሲቪላውያን ከምዘጥቅዑን ሰፊሕ ምምዝባልን ከምዘስዓቡ ኣብቲ ኣብ ጀነቫ፡ ስዊዘርላንድ ዝተኻየደ ኣኼባ ኣብ ዝሃበቶ መግለፂ ሓቢራ። እቲ ኲናት ፍታሕ እንተዘይረኺቡ፡ ናብ መላእ ቀርኒ ኣፍሪቃ ከይልሕም ከም ዘስግኣ ኮሚሽነር ጉዳያት ሰብኣዊ መሰላት ውድብ ሕቡራት ሃገራት ባቸሌት ተዛሪባ። ኮሚሽነር ኮሚሽን ሰብኣዊ መሰላት ኢትዮጵያ ዶክተር ዳንኤል በቀለ፡ ሃገራውያንን ሕጋውያንን ትካላት እታ ሃገር ዋላ'ኳ ፍፁም እንተዘይተብሃላ ናይታ ሃገር ቅልውላው ሰብኣዊ መሰል ንምፍታሕን  ነቲ ኵናት ዘላቒ ፍታሕ ምንዳይ ከምዝኽእላ፡ ተሳተፍቲ እቲ ኵናትን ዓለምለኸ መሻርኽቲ ክርድኡ ይግባእ ኢሉ። ናይ ኢትዮጵያ ሰብኣዊ ቅልውላው ክፈትሑ ዝፍትኑ ዓለምለኸ መሻርኽቲ ትርጉም ዘለዎን ሃናፅን ግደ ክህልዎም እንተደልዮም፡ ኩሉ ግዘ ናይዚ ሕልኽላኽ ፖለቲካዊ ቅልውላው ታሪኽ ሙሉእ ግንዛበ ሃልይዎም ክሰርሑ ኣለዎም ኢሉ። ሓላፊት ሰብኣዊ መሰላት ሕቡራት ሃገራት ሚሸል ባቸለት ብወገና፡ ኣብ ትግራይ ምቁራፅ ኣገልግሎት ቴሌኮምዩኒኬሽንን ኢንተርኔትን ከምኡ'ውን ካልኦት መሰረተ ልምዓትን ከምዝተቛረፀ ብምዝኽኻር፡ ሕዚ'ውን ዓለም ለኻውያንን ኣህጉራውን ትካላት ሰብኣዊ ረድኤት ብዘይገደብ ናብ ትግራይ ክበፅሑ ከምዝግባእ ገሊፃ። ካብ ትግራይ ወፃኢ ንዘሎ ሕድሕድ ጎንፂ ንምግታእ፡ ተወሳኺ ፃዕሪ ከምዘድሊ ዝሓበረት ባቸለት፡ ናይዚ ምላሽ ወተሃደራዊ ክኾን ኣይኽእልን ኢላ። ኣብ ትግራይ ንዝተወልዐ ኵናት ብፖለቲካዊ ከይድን ልዝብን ጥራሕ ከምዝኾነን፡ ኩሎም ተፃባእቲ ሓይልታት ነቲ ኵናት ብዘይ ቅድመ ኩነት ደው ከብሉን ንዘላቒ ተኹሲ ደው ንምባል ክላዘቡን ድማ ፀዊዓ። እቲ ኣብ ፈለማ ወርሒ ሕዳር 2020 ዝተወልዐ ኲናት ትግራይ፡ ናብ ክልላት ዓፋርን ኣምሓራን ምልሓሙ ይፍለጥ። ኣብዚ ቀረባ እዋን፡ ሓይልታት ትግራይ ካብ ዓፋር ከምዝወጹን፡ ኣብ ክልል ኣምሓራ ግን ውግእ ቀጺሉ ከምዘሎን ጸብጻባት ይገልጹ። ኣብቲ  ኲናት  ብኣሽሓት ዝቑጸሩ ሰባት ከምዝሞቱ ይንገር። ሚልዮናት ድማ ኣደዳ ምፍንቓል፡ ጥምየትን ዓጸቦን ክኾኑ ተገዲዶም ኣለዉ። ኣብቲ ፈለማ ኣዋርሕ ናይቲ ኲናት  ጥራይ ልዕሊ 60 ሽሕ ካብቲ ኲናት ሃዲሞም ኣብ ሱዳን ተዓቚቦም ኣለዉ።"	https://www.bbc.com/tigrinya/news-58542092
politics	ኣመሪካ መራሕቲ ሶማሊያ ንዘለዎም ፍልልያት ክፈትሑ ጸዊዓ	"ኣመሪካ ፕሬዝደንትን ቀዳማይ ሚኒስትርን ሶማሊያ ንስለ ምርግጋእ እታ ሃገር ፍልልያቶም ንክፈትሑ ጸዊዓ። እታ ሃገር ""ዝጀመረቶ መስርሕ መረጻ ቐልጢፍካ ንምዝዛም"" ምትሕብባር መራሕቲ እታ ሃገር ብፍላይ ድማ ሕብረት ፕሬዝደንት መሓመድ ዓብዱላሂ ፋርማጆን ቐዳማይ ሚኒስትር ሑሴን ሮብለን ኣዝዩ ኣገዳሲ'ዩ ኢላ። ክልቲኦም መራሕቲ ኣብ ኣተኣላልያ ምስዋር ኣባል ስለያ እታ ሃገር ዝነበረት ብዝተፈጥረ ኣፈላላይ ክሰሓሓቡ እንከለው፡ እዚ እቲ ኣብ ዝቕጽሉ ኣዋርሕ ክካየድ ትጽቢት ዝግበረሉ መረጻ ንከይተኣጓጎል ስግኣት ፈጢሩ ኣሎ። ኣብ ዝሓለፈ ሰሙን ፕሬዝደንት ፋርማጆ ላዕለዋይ ስልጣን እቲ ቐዳማይ ሚኒስትር ገዲበዮ ኣለኹ ዝብል መምርሒ ምስ ኣመሓላለፈ ምስሕሓብ ክልቲኦም መራሕቲ ተጎሃሂሩ። እዚ መዝነት ናይ ምሃብ ስልጣን ቀዳማይ ሚኒስተር ዝድርት ውሳነ ኮይኑ፡ እቲ ቐዳማይ ሚኒስትር እቲ ውሳነ ""ሕጋዊ ኣይኮነን"" ክብል ነጺጉዎ። ጓል 25 ዓመት ኢክራን ታህሊል ኣብ ወርሒ ሰነ ካብ ገዝኣ ብመኪና ምስወጽአት’ያ ደሃያ ጠፊኡ። መንግስቲ፡ ታህሊል በቲ ምስ ኣል-ቃይዳ ርክባት ዘለዎ ጉጅለ ኣል-ሻባብ ከም ዝተጨወየትን ከም ዝተቐተለትን ይገልጽ። ኣል-ሸባብ ግን ነቲ ክሲ ይነጽጎ። ወሃቢ ቃል መንግስቲ ኣመሪካ ኔድ ፕራይስ ኣብ ዝሃቦ መግለጺ፡ ""ክልቲኦም መራሕቲ ተወሳኺ ጎንጺ ዘለዓዕሉ መግለጽታት ወይ ተግባራት ከወግዱን ንሓድሕዶም ዝህቡዎ ሽመትን ስልጣኖምን ዘለዎም ኣፈላላይ ብሰላማዊ መገዲ ክፈትሑን ንጽውዕ"" ክብል ጠቒሱ። ሶማሊያ ካብ 1 ጥቅምቲ ክሳብ 25 ሕዳር 2021 ዓ.ም ባይቶኣዊ መረጻ ክተካይድ መደብ ሒዛ ኣላ። ኣመሪካ እዚ መረጻ እንተተደናጉዩ ""ጎንጺ ክልዓልን ኣልሸባብን ካልኦት ዕጡቓት ጉጅለታትን እታ ሃገር ንምንዓብ ባይታ ክረኽቡን ዝዕድም ክኸውን'ዩ"" ክትብል ኣጠንቂቓ። ኣብ ዝሓለፈ ሰሙን ቀዳማይ ሚኒስተር ሮብለ፡ ሓላፊ ትካል ስለያ እታ ሃገር ነቲ ጉዳይ ብግቡእ ኣይሓዞን ብዝብል ካብ ስርሑ ደው ክብል ትእዛዝ'ኳ እንተኣመሓላለፈ ፕረዚደንት መሓመድ ዓብዱላሂ መሓመድ ፋርማጆ ግና ሓላፊ ጸጥታ ቤትጽሕፈቱ ክኸውን ብምሻም ናብ ስርሑ መሊሱዎ። ገለ ተቓወምቲ ሰልፍታት እታ ሃገር፡ ኢክራን ታሕሊል ብዛዕባ እቶም ንስልጠና ናብ ኤርትራ ዝተወሰዱን ኣብ ኲናት ትግራይ ከም እተሳተፉ ዝንገረሎምን ወተሃደራት ሶማል እትፈልጦ ተኣፋፊ ሓበሬታ ስለ ዘለዋ ክትጠፍእ ከም ዝተገበረ ይኸስሱ። ንጉዳይ ምስዋር ኣባል ስልያ ዝነበረት ታህሊል ዘጻሪ ኮሚሽን ብፕረዚደንት እታ ሃገር ክቐውም’ኳ እንተተገበረ፤ ኣዲኣ ግን ነዚ ውሳነ ብምቅዋም እቲ ጉዳይ ብወተሃደራዊ ቤት ፍርዲ ክረኣይ ሓቲታ።"	https://www.bbc.com/tigrinya/news-58591029
entertainment	ዘይተወድአ ጕዕዞ ህይወት ንጉሰ ሃይለ መንስዓይ፡ ዛንታ ስነጥበብ፡ ቃልስን ስደትን	“ኣነ ኣብ ምድረ መንሳዕ ተወሊደ፡ ኣብ ዉሽጢ ስድራቤት መንሳዕ ዓብየ፡ ብሓልዮት ማሕበረሰብ መንሳዕ ተማሂረ፡ ቋንቋና (ትግረ) እናተዛረብኩን ንፋስ ዓደይ እናተወቓዕኩን ስለ ዝዓበኹ፡ እቲ ተዘክሮታት ዓደይን መንነተይን ብኽብሪ’የ ዝዝክሮ” ኢሉ ንጉሰ ሃይለ መንስዓይ ንመንነቱ ገለጸ። ንጉሰ ብ1944’ዩ ኣብ ዞባ ዓንሰባ፡ ሓድሽ-ዓዲ (ዓዲ ኣደኡ) ተወሊዱ። ቀንዲ ዓዱ ግን ኣብ ኢራ መንሳዕ’ዩ። ተወሳኺ መግለጺ መንነቱን ኣተዓባብያኡን ክካፍለና ተወኪስናዮ። “ኣነ ኣብ ውሽጢ ሓደ ፈቃር ስድራቤት ብኽንክን’የ ዓብየ። ኣብ ከባቢና ኸኣ ብመቕርብና ተኸቢበ’የ ዓብየ ... ስለዚ፡ ዓለመይ ብስድራቤተይን ብመቕርበይን ኣጊጸ’የ ዓብየ ክብል እኽእል። ካብኡ ዝዓቢ ጸጋ የለን ኢለ ኸኣ እኣምን” ብምባል ዕላሉ ይጅምር። ንጉሰ ዕላሉ ልዙብ፡  እቶም ሓውሲ ግጥሚ ዝጥዕሙ ሓረጋቱ ድማ ብሓላል ስምዒት ተሰንዮም ጦብላሕታ ዝገድፉ ‘ዮም ክበሃል ይከኣል። ሰማዒኡ ኸኣ ካብ ኣዘራርባኡ ክኢላ ኣዘንታዊ ምዃኑ ክርዳእ ይኽእል። “ብቘልዓይ ከለኹ ሕፍረት ዘይፈልጥ፡ ተጻዋታይ፡ ዕላለኛ፡ መላገጺ ኔርካ ይብሉኒ። ንኣብነት ኣብ ቅድሚ ህዝቢ ወጺአ ክዋሳእ እዝከረኒ። ‘ኣሰዓስዓ ኣቦኻ እከለ ኣርእየና’፣ ወየከኣ ‘ኣደኻ እከላኸ ከመይ ኢለን’የን ዝበኽያ?’ ክብሉኒ፡ ኣነ ኸኣ ኣብ ቅድሚ እኩብ ኰይነ ከይሓፈርኩ ከምዚ ገይሮም’ዮም ዝስዕስዑ፡ ከምዚ እናበላ’የን ዝበኽያ ኢለ እናላገጽኩ ተዋስኦ እሰርሕ ነበርኩ” ኢሉ እናሰሓቐ የዘንቱ። “ኣነ ከም ዝመስለኒ ሓድሓደ ባህርያት ኣቦይ ወሪሰ’የ ክብል እኽእል። ኣቦይ ኣብ ሕብረተሰብና ንጡፍ፡ ተዋዛያይ፡ መዳራይ ከም ዝነበረ እዝከረኒ። ኣዝዩ ፍትው ሰብ ነበረ” ኢሉ ብናፍቘት ይዝክሮም። ብዛዕባ ተዘክሮታት ኣደኡ እንከዕልል ከኣ፡ ኣደኡ ሓያል ግን ፍትሓዊት ከም ዝነበራ፡ ምስአን ዝነበሮ ምትእስሳር ድማ ሓያል ምንባሩ ይገልጽ። ንጉሰ፡ ኣብ ብካቶሊካውያን ዝመሓደር ቤት ትምህርቲ’ዩ ተማሂሩን ዓብዩን። “መባእታዊ ትምህርትና ኣብ ምሕላብ ብቛንቋ ትግረ ኢና ተማሂርና። ካብኡ ንላዕሊ ትምህርቲ ስለ ዘይነበረ ግን ጸገም ነይሩ’ዩ። ኣነ ግን ዕድለኛ’የ ትምህርተይ ክቕጽል ብምኽኣለይ” ኢሉ ንቤተ-ክርስትያን ካቶሊክ ኣዝዩ የመስግን። “ኣብ ምሕላብ፡ ኣብ ሓሙሻይ ክፍሊ ከሎኹ፡ ኣባ ኣጎስቲኖ ዝበሃሉ መምህር ተዋስኦ ብቛንቋ ትግረ ብምድላው ከዋስኡና እዝከረኒ” ይብል ንጉሰ። ርግጽ’ዩ፡ ኣባ ኣጎስቲኖ ተድላ፡ ወይከኣ ኣባ ኣጎስቲኖስ ዘሔቦ፡ ብ1921 ኣብ ሔቦ ተወሊዶም ብ1989 ኣብ ኣስመራ ዝሞቱ ዓቢ ካህን ማሕበር ካፑቺን ነበሩ። ካህን ጥራይ ዘይኰኑስ ሊቅ ከም ዝነበሩ ሰነዳት ታሪኽ ይምስክሩ’ዮም። “ኣባ ኣጎስቲኖ ንቛንቋ ትግረ ኣብ ውሽጢ ሓደ ዓመት ኣጽኒዖም ክምህሩሉን ክፈላሰፍሉን ምኽኣሎም ብዙሕ ሰብ ብኣድናቘት ክዛረበሎም እዝክሮ” ኢሉ ንጉሰ ይገልጾም። ኣባ ኣጎስቲኖ ኣብ ኤርትራ፡ ብዓቢኡ ኸኣ ኣብ ሕብረተሰብ ካቶሊክ፡ ዓቢይ ኣበርክቶ ዝገበሩ፡ ፍሉይ ዓቕምን ብልሕን ዝነበሮም መምህር ነበሩ። ንሶም ብግዜ ደርግ ንሽድሽተ ዓመትን ሽድሽተ ወርሕን ዝተኣስሩ ካህን ነበሩ። ንሶም’ዮም ንንጉሰ ኣብ ዓለም ትያትር ንኽኣቱ መገዲ ዝኸፈትሉ ክበሃል ይከኣል። ንጉሰ ኣብቲ ብኣባ ኣጎስቲኖ ዝተዳለወ ተዋስኦ ክሳተፍ ዕድል ስለ ዝረኸበ፡ ብኡ ኣቢሉ ፍቕሪ ምውሳእ ኣብ ልቡ ዓሰለ፣ ኣብ ዝሰዓበ ክፋል ህይወቱ ድማ - ኣብ ማሕበር ትያትር ኣስመራ - ማ.ት.ኣ. ድሕሪ ምሕዋሱ ማለት’ዩ - ከም ሞያኡ ገይሩ ክሕዞ በቕዐ። ንጉሰ ናብ ኣስመራ ምስ ገዓዘ ኣብ ትሕቲ ሓልዮት ቤተ ክርስትያን ኰይኑ ትምህርቱ ቐጸለ። ኣብ እንዳ ኣቡን ካቶሊክ ኰይኑ ክዓቢ ዕድል ስለ ዝረኸበ ድማ፡ ነቲ ዕድል ተጠቕመሉ። እናተማህረ ንኵነታት ኤርትራ ብቐረባ ይዕዘቦ ነበረ። ናይ ምጽሓፍ ሃረርታ ስለ ዝነበሮ ድማ ዓቕሙ ንኸሐይል ህርድግ ይብል ነበረ። ንጉሰ ሓሳቡ ብጽሑፍ፡ ቃል-ብቃል ናይ ምግላጽ ዓቕሚ’ኳ እንተነበሮ፡ ኣብቲ እዋንቲ ሳንሱር፡ ማእሰርቲ’ውን ስለ ዝነበረ፡ ኣብ ኤርትራ ንዝነበረ ኵነታት ብተዘዋዋሪ መገዲ ወይ ብጥንቃቐ ዝግለጹ ሓረጋት ተጠቒሙ ናይ ምግልጽ ዓቕሚ ኣጥረየ። ንጉሰ ሃይለ መንስዓይ ኣብ ዝተፈላለዩ ዓንኬላት ኤርትራ ፍሉጥ ዜጋ’ዩ።  ንኣብነት፡ ስሙ ምስ ዝጽዋዕ ኣብ ማሕበር ትያትር ኣስመራ (ማ.ት.ኣ.) ዝነበሮ ተራ ይጥቀስ’ዩ። ማ.ት.ኣ.፡ ኣብ ኤርትራ ሃገራዊ ስምዒት ኣብ ምፍጣር ዓቢይ ተራ ዝተጻወተ ማሕበር’ዩ - ብሙዚቃን ተዋስኦን ኣቢሉ። ቅድሚ ማ.ት.ኣ.’ውን ዝተፈላለዩ ውልቀሰባትን ማሕበራት ባህሊን ሃገራዊ ስምዒት ዝውሕዘሉ መገዲ ጸሪገን’የን፡ ዜማታት ብተምሳሌትን ድርብ-ትርጕምን ዝሓዙ ሕላያት ተጠቒመን ስምዒት ህዝቢ ቀስቂሰን’የን። ኣብ መጀመርታ 60’ታት ብረታዊ ቃልሲ ብተጋድሎ ሓርነት ኤርትራ ምስ ተጀመረ፡ ምስኡ ኸኣ ሃገራዊ ስምዒት ዝያዳ ክዓቢ ጀመረ። ከም “ሽገይ ሃቡኒ” ወይከኣ “እቲ ገዛና ዓቢ ህድሞ፡ ትዃን ቁንጪ መሊኦሞ” ዝኣመሰሉ ዜማታት ማ.ት.ኣ. ኣብ ፈቐዶ ባራትን እንዳሻሂን እናገነኑ ስለ ዝኸዱ፡ ሰማዒ ልቡ ናብ ሜዳ ኤርትራ ኣንቀደ፣ ምናዳ ቀልቢ መንእሰያት። ንጉሰ ከም ዝብሎ፡ ናይ ተወልደ ረዳ ‘ሽገይ ሃቡኒ’ ዝተደርፈትሉ ምሸት ኣብ ትያትር ኣትዩ ንማ.ት.ኣ. ንመጀመርታ እዋን ምስ ረኣዮም፡ በቲ ምርኢት ተመሰጠ። ካብ ሽዑ ጀሚሩ ኸኣ ንኽሕወሶም ሕልሙ ዀነ። “ኣይጸናሕኩን፡ ዋላ’ኳ ብዕድመ ንኡስ እንተነበርኩ፡ ደብዳበ ንኣካየድቲ ማ.ት.ኣ. ጽሒፈ - ንበዓል መም. ኣለማዮ ካሕሳይ (ኣቦ መንበር)፡ መም. ኣስረስ ተሰማ (ተሓዝ ገንዘብ)፡ ኣቶ ኣርኣያ በላይ (መራሕ መደብ) - ክሕወሶም ድሌተይ ከም ዝዀነ ገለጽኩሎም፤ ተቐበሉኒ ኸኣ፡” ብምባል ንጉሰ ይዝክር። “ዋላ’ኳ ኣብቲ እዋን ኣብ ጽንኩር ኵነታት ንንበር፡ እቲ ዘመን’ቲ ብናፍቘት’የ ዝዝክሮ - ንሕና ኤርትራውያን፡ ከምዚ ሎሚ ከይኰነ፡ ሰሚርና ኢና ንሰርሕን ንጓዓዝን ንቃለስን ዝነበርና” ክብል ይውስኽ። ኣብቲ እዋን’ቲ፡ ፈደረሽን ፈሪሱ፡ ብዙሓት ኤርትራውያን ኣቦታት ሕብረት ምስ ኢትዮጵያ ዝመረጽሉ፡ መንእሰያት ድማ ኣንጻር ወለዶም ዝሓከልሉ፡ ብረታዊ ቓልሲ ዝነሃረሉ፡ ሓይሊ ኢትዮጵያ ኣብ ኤርትራ ብተዓጻጻፊ ዝኻዕበተሉ፡ ቋንቋ ኣምሓርኛ ኣብ ኣብያተ ትምህቲ ኤርትራ ዝተኣታተወሉ፡ ብሓጺሩ ኤርትራ ኣብ መቓቕሮ ዝኣተወትሉ ዘመን ነበረ። ኣብ’ቲ ዘመንቲ ድማ’ዩ “ኣስላማይ ክስታናይ” እናተባህለ ዝተደርፈ። ዳርጋ ኵሉ ኤርትራዊ፡ ኣውራ’ኳ እቲ ዝቐደመ ወለዶ፡ እታ ብኣቶ ኣተወብርሃን ሰጊድ ዝተደርፈት “ኣስላማይ ክስታናይ” ዘርእስታ ደርፊ ዘይፈልጥ ሰብ የለን ክበሃል ይከኣል። እታ ደርፊ ብንጉሰ ሃይለ መንስዓይ ዝተደርሰት ኰይና መልእኽታን መቓልሓን ሓያል ነበረ። “ኣስላማይ ክርትያናይ ወዲ ቖላ ደጋ፡ ንምኽሪ ጸላኢ ኣይትሃቦ ዋጋ፡ ኣይትሃቦ ዋጋ ከይትኾን ዕዳጋ” ... እናተባህለ ክድረፍ ዘርከቡ ዜጋታት ክሳብ ሎሚ ብናፍቘትን ቅያን ጅግንነትን’ዮም ዝዝክርዋ። ንጉሰ ኣብ ማ.ት.ኣ. ምስ ተሓወሰ እታ ንመጀመርታ ዝደረሳ ተዋስኦ “ጽቡቕ ውሳነ” ዘርእስታ ተዋስኦ ነበረት።  ኣብቲ እዋን’ቲ ንጉሰ ብዕድመ ንኡስ ነበረ፣ ዓቕሚ ድርሰታቱ ግን ዓቢ። ኣተሓሳስባኡ ሰፊሕ፡ ዓሚቝ፡ ጠርናፊ፡ ድልየትን ስምዒትን ህዝቢ ኣንቢቡ ኣብ ድርሰታቱ ከስፍሮም ዘኽእል ተውህቦ ስለ ዝነበሮ፡ ክእለቱ ብግቡእ ይጥቀመሉ ነበረ ክበሃል ይከኣል። ትሕዝቶ “ጽቡቕ ውሳነ” ምዕዶ ንመንእሰያት ነበረ። ኣብ ዕንደራን መስተን ዳንኬራን ዝነበሩ መንእሰያት ሓላፍነቶም ብምርሳዕ ግዜኦም ኣብ ዝርጋን የሕልፉዎ ነበሩ።  ሓደ ኣብ መንጎኦም ዝነበረ ዕጉስን እርኑብን ዓርኮም ግን ኣብነት ብምዃን ነቶም ብጾቱ ናብ ልቦም ከም ዝምለሱ ገበረ። እታ ተዋስኦ ፖለቲካዊ ሸነኽ ነይሩዋ፣ ነቶም ናይቲ ዘበን መንእሰያት ሃየ ብዕብዳን ኣይትታለሉ ሃገርኩም ኣይትረስዑ ዝብል መልእኽቲ ዝብል። ገለ ካብ መሳቱኡ ንድሕሪት ተመሊሶም ብኣራሚ ባህርያት ዝነበሮም ጽሑፋቱ’ውን ይዝክርዎ’ዮም። ብ60ታትን 70ታትን ኣብ ‘ህብረት’ ዝተባህለ ኣብ ኤርትራ ዝሕተም ዝነበረ ጋዜጣ መንግስቲ ኢትዮጵያ ማዕዳን ነቐፌታን ዝሓዘሉ ጽሑፋት የበርክት ከም ዝነበረ ዝዝክርዎ ሰባት ኣለዉ። ንኣብነት ኣብ ግዜ ጾመ ሮሞዳን፡ ህዝቢ ኣብ ዳንኬራን ሳዕስዒትን ክቱር መስተን ጥሒሉ ምስ ረአየ “ሮሞዳን እናበልካ ዕብዳን” ዘርእስቱ ጽሑፍ ኣቢሉ ዓገብ ከም ዝበለ ይዝከር። “እቲ ግዜ ጾም ክኽበር’ምበር ሰባት ክዓብዱ ኣይግድን ስለ ዝበልኩ ሓድ-ሓደ ምትዕርራያት ኣደባት ክርአ እዝከረኒ” ኢሉ ባዕሉ ይምስክር። ንንጉሰ ሃይለ መንስዓይ ዘዘክር ካልእ ኣብነት’ውን ክጥቀስ ይከኣል። ብእዋን ብረታዊ ቃልሲ፡ ኣብ ተጋድሎ ሓርነት ኤርትራ ሓላፊ ክፍሊ ሙዚቃ ምንባሩ’ውን ይግለጽ’ዩ። “ኵሎም እቶም ዓበይቲ ደረፍቲ ኤርትራ ኣብ ሜዳ ምሳይ ነይሮም፣ በረኸት መንግስትኣብ፡ ነጋሽ ተኪኤ፡ ወዲ ገብሩ፡ ተወልደ ረዳ፡ ጸሃይቱ በራኺ፡ ከምኡ’ውን ካልኦት መንእሰያት” ብምባል ንድሕሪት ተመሊሱ ተዘክሮታቱ ይጽብጽብ። ንጉሰ ኣብ ሜዳ ኤርትራ ዝነበረሉ እዋን ብናፍቘት’ዩ ዝዝክሮ። “ሜዳ ከይጸገብናዮ ኢና ተዀሊፍና!” እናበለ ኸኣ ይዛረብ። እቲ ሽዑ ኣብ ልዕሊ ተጋደልቲ ዝተፈጸመ በደል ከም ዘይረስዖ’ውን ይዛረብ። “ውግእ ሓድሕድ ንህዝቢ ኤርትራ ሃስዩዎ’ዩ፣ እቲ ናይ ሽዑ ሰለሎ ኸኣ ስምብራቱ ገና ምሳና ኣሎ” ይብል። ንጉሰ፡ “ከመይ ኢልካ ናብ ሜዳ ወረድካ?” ንዝብል ሕቶ ብኸምዚ ይምልስ። ገድሊ ኤርትራ ምስ ዓበየ ናይ ባህልን ልምድን ጕጅለ ንምቍቛም ሓሳብ ኣምጽአ። ንሙዚቀኛታትን ደረፍትን ደረስትን ተዋሳእትን ጠርኒፉ ከሳትፍ ዝኽእል ሰብ ይደልዩ ስለ ዝነበሩ፡ በቶም ናይ ከተማ ተጋደልቲ ኣቢሎም ክድህስሱ ጀመሩ።  እቶም ተጋደልቲ ድማ ናብ ንጉሰ ከዱ። እቲ ዛንታ ነዊሕ’ዩ፣ ሕልኽላኻት’ውን ነይሩዎ’ዩ። ዝዀነ ኰይኑ፡ ንጉሰ ንብጾቱ ኣኪቡ ብዛዕባቲ መደብ ኣካፈሎም። ፈታኒ እዋን’ዩ ነይሩ፣ እቲ ሽዑ ኣብ ኤርትራ ገርጊሩ ዝነበረ ሃገራዊ ስምዒት ብቓላት ክግለጽ ከቢድ ከም ዝነበረ ክሳብ ሎሚ ይዝረበሉ’ዩ። ኤርትራውያን ግን ቈሪጾም ስለ ዝተላዕሉ እቲ ሃገራዊ ስምዒት ሰዓረ። ኣብቲ ዘመን’ቲ ንጉስ ሃይለስላሴ ካብ መንበሮም ዝለቐቕሉ፣ ጀነራል ኣማን ዓንዶም ኣብ ስልጣን ዝመጽሉን ዝተቐትለሉን፣ ናይ ወኪ-ዛግር ዕርቂ (ኣብ መንጎ ሻዕብያን ጀብሃን) ዝተቐላቐለሉ፣ ጭካነ ጕጅለ ዓፋኝ (ጸጥታ ኢትዮጵያ) ዝተራእየሉ፣ እሱራት ካብ ሰምበልን ዓዲ ዃላን ብኮማንዶ (ተ.ሓ.ኤ.) ሓራ ዝወጽሉ፣ ተጋደልቲ ኣብ ኣስመራ ኣትዮም ውግኣት ዘካየዱሉ፡ ኣብ ኤርትራ ህጹጽ ኣዋጅ ዝተበየነሉ፡ ናይ ወኪዱባን ኦምሓጀርን ኣቝርደትን ህልቂታት ዝተኻየደሉ፡ ብዓሰርተታት ኣሽሓት ኤርትራውያን ንሜዳን ሱዳንን ዝወሓዝሉ ... ወዘተ. ዘመን ነበረ። ንጉሰ ኣብ መወዳእታ ’75 ንሜዳ ወረደ።  ክብል-ክብል ከኣ እቲ መደብ ስለ ዝሳዕረረ ናይ ባህልን ልምድን ጕጅለ ኣብ ሜዳ ኤርትራ ክትከል በቕዐ። ንጉሰ ምስ ሓዳሩ ኣብ ከተማ ፍራንክፈርት’ዩ ዝነብር። ንበዓል ንጉሰ ብክብሪ ኣብታ ዝተወልዱላን ዝዓበዩላን ዝተቓልሱላን ሃገር ምሓዝ ምተገብአ ነይሩ፣ ክቢ ዑደት ህይወቶም ምሉእ ምእንቲ ክኸውን ዝብሉ ብዙሓት’ዮም። እቲ ካብ ኢራ ጀሚሩ፡ ብምሕላብ ኣቢሉ፡ ብከረን ኣላጊሱ ኣብ ኣስመራ ዝሰገረሉ እዋን ኣይረስዖን።  ኣብ ኣስመራ ኸኣ እቲ ምስ ማ.ት.ኣ. ተጸንቢሩ ዘሕለፎ ስሉም እዋን ኣይኰነንዶ ባዕሉ ንጉሰ እቶም ኣብቲ እዋን ምስ ሃገራዊ ስምዒት ዝተፋለጡ ሰባት’ውን ኣይርስዕዎን፣ ክፋል ታሪኾምን ክፋል ታሪኽ ኤርትራን ስለ ዝዀነ። ብኻልእ ሸነኹ፡ ንጉሰ ንብረታዊ ቃልሲ ኤርትራ ከቶ ክርስዖ ኣይክእልን፣ ኣርባዕተ ኣሕዋቱ ዝወሰደ ቃልሲ ስለ ዝዀነ። ብመፈለምታ 80’ታት ንስደት ምስ ኣምርሐ ካብ ኤርትራ ጨሪሱ ኣይረሓቐን ክበሃል ይከኣል። ካብ ኤርትራ ወጻኢ ዝርከቡ ኣብ ናይ ኤርትራውያን ማእከላት-ሚድያ እናተረኽበ ነዚ ሓድሽ ወለዶ ብዛዕባ መንነቱን መንነት-ማ.ት.ኣ.ን ደጋጊሙ ብምዝንታው ግቡኡ ገይሩ’ዩ። ኣብ ‘መርሓባ’ ዝበሃል ባዕሉ ዘዳልዎ ዝነበረ መጽሔት’ውን፡ ብዛዕባኡን ዘሕለፎ ህይወትን ብደቂቕ ገሊጹዎ ኣሎ። ንጉሰ ዕብየት’ኳ እንተ ኣርከቦ መንፈሱ ግን ልዑል’ዩ። ከም ሰቡ ኸኣ ኤርትራውያን ኣብ ኤርትራ ሓቢሮም ዝተኣኻኸብሉ ግዜ ክመጽእ ብናፍቘትን ተስፋን ይጽበ።	https://www.bbc.com/tigrinya/articles/c4n979zedp9o
entertainment	ኣብ ማሕዩር ዝርከብ ኤርትራዊ ገጣሚ ኣማኑኤል ኣስራት ተባዕ ጽሓፊ 2020 ተባሂሉ ተሰይሙ	"ኣብ ማሕዩር ዝርከብ ኤርትራዊ ጋዜጠኛን ገጣምን ኣማኑኤል ኣስራት ብፔን ኢንግሊዝ ""ተባዕ ጽሓፊ 2020"" ተባሂሉ ተረቚሑ። ትካል ናጽነት ምዝራብ ፔን ኢንግሊሽ፡ ካብ 2001 ጀሚሩ ኣብ ማሕዩር ንዝርከብ ንኤርትራዊ ጋዜጠኛን ገጣምን ኣማኑኤል ኣስራት ናይዚ ዓመት ሽልማት ክወሃብ ወሲኑ። ኣማኒኤል ብተዓዋቲ ፔን ፒንተርን ጎልደን ፔንን ዝኾነ ጀማይካዊ - ብሪጣኒያዊ ገጣሚ ሊንቶን ክዌሲ እዩ ተረቚሑ። ኣብቲ ስነ ስርዓት ሽልማት ሓው ንኣማኤል ኣስራት ተረኺቡ ነይሩ። ኣብቲ ኣጋጣሚ፡ ገጣሚትን ጋዜጤኛን ይርግኣለም ፍስሃ፡ ""ኣበሳ ኵናት"" እትብለል  ሓንቲ ካብ ግጥምታት ናይ ኣማኑኤል ኣስራት ኣንቢባታ። ኣሰናዳኢ ጋዜጣ ዘመን ዝነበረ ኣማንኤል ኣስራት፡ ኣብ 2001 ብዝጽሕፎም ዝነበሩ ነቐፍቲ ጽሑፋት እዩ ብዝያዳ ዝልለ። ምስ ምዕጻው ብሕታዊ ሚድያ ኣብ መስከረም 2001 ኣብ ቀይዲ ዝኣተው 11 ጋዜጠኛታት ክሳብ ሕጂ ደሃዮም የሎን። ኣማኑኤል ኣስራት ኣብቲ እዋን ኤዲተር ጋዜጣ ዘመን  እዩ ነይሩ። ገጣሚ ኣማኑኤል ኣስራት ዝተዓወቶ ሽልማት እንታይ'ዩ? ኣማኑኤል፡  ኣብ ናይ ስነ ጽሑፍ ሞያ ንጸቕጥን ምትእትታውን ተጻዊሮም፡ ሓለፋ ትብዓት ንዘርኣዩ ሰብ ሞያ ስነ ጽሑፍ ዝወሃብ ናይ ""ተባዕ ኣህጉራዊ ጸሓፊ"" ሽልማት ወሲዱ። ኣማኑኤል፡ ንማሕበራዊ ሕሰም፣ ኲናትን ሳዕቤናቱን፣ ፍቕርን ተስፋን ብዕምቆት ዝገልጹ ስራሕቲ የቕርብ ከም ዝነበረ መርመብ ሓበሬታ ፔን ኤርትራ ይጠቅስ። መንግስቲ ኤርትራ፡ ኣብ 2001  ንብዙሐት ላዕለዎት ሓለፍቲ መንግስትን ግንባርን ከምኡ'ውን ንጋዜጠኛታትን ኣብ ትሕቲ ቀይዲ ካብ ዘእትዎም ክሳብ ሎሚ ንኣስታት 19 ዓመት ወግዓዊ ክሲ ኣይመስረተሎምን። ጉዳዮም እውን ኣብ ንቡር መስርሕ ቤት ፍርዲ ኣይተራእየን። ሃለዋት ኣማኑኤልን መተኣስርቱ ጋዜጠኛታትን ኣይፍለጥን እዩ። ስድራ-ቤቱ ይኹን ፈተውቱን መቕርቡን ብዛዕባ ሃለዋቱ ደሃይ የብሎምን። መንግስቲ ኤርትራ እውን ክሳብ ሕጂ ብሃለዋት እዞም እሱራት ብወግዒ መግለጺ ሂቡ ኣይፈልጥን እዩ። ስለዝኾነ ከኣ ተጣበቕቲ ሰብኣዊ መሰላት፡ መንግስቲ ኤርትራ ነዞም ናይ ሕልና እሱራት ኣብ ንቡር መስርሕ ቤት ፍርዲ ከቕርቦምን ኣድማሳዊ መሰል እሱራት ብምኽባር ስድራ-ቤቶም ክርእዩዎምን ክበጽሑዎምን ከፍቅድ ብቐጻሊ ክጽሕፉን ከዘኻኽሩን ጸኒሖም ኣለው። ኣብ ዝሓለፈ ቀረባ መዓልታት እኳ ባይቶ ሕብረት ኤውሮጳ፡ መንግስቲ ኤርትራ ምስ ኣማኑኤል ኣስራት ብሓባር ዝተኣስረ ሽወደናዊ ኤርትራዊ ጋዜጠኛ ዳዊት ኢሳቕን ሓቢሮም ዝተኣስሩ ጋዜጠኛታትን ብዘይ ዝኾነ ይኹን ቅድመ ኩነት ክፈትሖምን ግቡእ ጥዕናዊ ክንክን ክግብረሎምን ጸዊዑ ኣሎ። እንተኾነ መንግስቲ ኤርትራ፡ "" ሓደገኛ ምትእትታው!"" ክብል ምላሽ ሂቡ ኣሎ። እቲ ንኣማንኤል ኣስራት ንሽልማት እዚ ዓመት ዝሓረዮ ጃማይካዊ - ኢንግሊዛዊ ሊንቶን ክዌሲ ጆንሰን፡ ኣብቲ ብኢንተርነት ዝተኻየደ ስነ ስርዓት ""ንሓደ ዜጋ ኣብ ፍጹም ግሉል ቤት ማእሰርት ንኣስታት 20 ዓመት ምሕያር መርኣያ ናይቲ ዝኸፍአ ምልካዊ ስርዓት'ዩ"" ክብል ተዛሪቡ። ""ከም መግለጺ ሕውነትን ዝምድናን ብቐንዱ ድማ ኣፍሪቃዊ መበቆል ከም ዘሎኒ መጠን፡ እዚ ሽልማት'ዚ ምስ ገጣሚ፡ ሓዳሚን ሃያሲን ጋዜጠኛ ኣማኑኤል ኣስራት ክካፈሎን ንኽብሩ ክጽውዕን መሪጸ"" ከም ዝበለ ፔን ኤርትራ ሓቢራ። ኣማኑኤል ኣስራት ኣብ ጥሪ 2016'ውንምስ ካልኦት ቱርካዊን ግብጻዊን ጸሓፍቲ  ብፔን ኦክስፋም ሽልማት ሓርነት ሓሳብካ ምግላጽ ተሸሊሙ ነይሩ። ቅድሚ እውን ኤርትራዊ-ኢትዮጵያዊ ገጣሚ ለምን ሲሳይ፣ ቺማማንዳ ንጎዚ ኣዲቺ ዝርከቡዎም ትሸዓተ ጸሓፍቲ ተሸለምቲ ፔን ፒንተር ኮይኖም'ዮም።"	https://www.bbc.com/tigrinya/54520014
entertainment	ክልተ ሽሕ ኣባጊዕ ኣብ ዓመታዊ ጽምብል ማድሪድ ተሰሊፈን ውዒለን	"ትማሊ ኣብ ዝተኸብረ ዓመታዊ ባህላዊ ጽምብል ስፔን፡ ልዕሊ 2 ሽሕ ኣባጊዕ ንሰልፋዊ ምርኢት ቐሪቦም። ከተማ ማድሪድ፡ ክረምቲ ክኸውን ከሎ፡ ጓሶት መጓሰኦም እናኮብኮቡ ናብ ደቡባዊ ክፍሊ ኣብ ዝሸጋገርሉ ዝነበረ ጥንታዊ መገዲ ዝተደኮነት ከተማ እያ። እዚ ጽምብል፤ 'ፌስታ ዳ ላ ትራሽማኒካ' ዝበሃል ኮይኑ፡ ነቲ ናይ ገጠር ውርሻ ዝወሃብ ክብሪ ንምግላጽ ኣብ 1994 ክኽበር ጀሚሩ። ካብ ማእከላይ ዘመን ጀሚሩ፡ ጓሶት ምስ ጥሪቶም ነታ ከተማ ኣቋሪጾም ክሓልፉ ዘፍቅድ ሕጊ ኣሎ። በብዓመቱ፡ ኣብ ኣዳራሽ እታ ከተማ፡ ኣብ ሞንጎ ከንቲባን ቀንዲ ጓሳ እተን ጥሪትን ብዝግበር ስነ ስርዓት፡ እቶም እንስሳት ብሰላም ንክሓልፉ ክፍሊት ይፍጸም። ብመሰረት ስምምዕ 1418፡ ንሓደ ሽሕ እንስሳት፡ 50 ሳናቲም እዩ ዝኽፈል። ገለ ነተን እንስሳት ዝጓስዩ ሰባት፡ ዝተፈላለዩ ባህላዊ ክዳውንቲ ይኽደኑ። ነዚ በዓል ተባሂሉ፡ ካብ ምትሕልላፍ ሰብን መጓዓዝያን ናጻ ኣብ ዝኸውን ጎደናታት ድማ፡ ብዙሓት በጻሕቲ ዓዲ፡ ነዚ ዘይልሙድ ኩነታት ክዕዘቡ ተራእዮም። ሓደ በጻሒ ዓዲ ""ከምዚ ምህላዩ ኣይፈለጥናን፤ ግን ድማ ዕድለኛታት ኢና"" ክብል ንሮይተርስ ተዛሪቡ። መብዛሕትኦም ኣባጊዕ፡ ኣብ ክሳዶም ቃጭል ተኣሲሩሎም እዮም ኣብ ከተማ ማድሪድ ክጉዓዙ ውዒሎም። ኣብዚ በዓል ተሳተፍቲ ካብ ዝኾኑ ክልተ ሽሕ ኣባጊዕ ብተወሳኺ፡ ኣስታት 100 ኣጣል'ውን ተሳቲፈን'የን። መሰል ዋንነት እዞም ስእልታት ብሕጊ ሕሉው እዩ።"	https://www.bbc.com/tigrinya/news-50120805
technology	ቴክኖሎጂያዊ መፍትሒታት ክትፈጥር እትህቅን መሃንድስ ኤሮስፐይስ- ቤተልሄም ግርማ	"ቤተልሄም ግርማ ኣሰፋ ትበሃል። ኣብ ካቴድራል ካቶሊክ ልደታ ተማሂራ። ካልኣይ ደረጃ ትምህርታ ድሕሪ ምዝዛማ፡ ኣብ ዩኒቨርስቲ ኣዲስ ኣበባ - ኣምስት ኪሎ፡ ሲቪል ኢንጂነሪን ከተጽንዕ ጀሚራ። እንተዀነ ብዙሕ ኣይቀጸለትን።፡ ""ኣብ ኣምስት ኪሎ፡ ጀሚረዮ ዝነበርኩ ዓውዲ ሲቪል ኢንጂነሪን ኣቋሪጸ እየ ናብ ቻይና ዝኸድኩ፡"" ትብል ቤተልሄም ምስ ቢቢሲ ኣብ ዝገበረቶ ቃለመጠይቕ። ቈልዓ ካብ ዝነበረትሉ ኣትሒዛ፡ 'ምስ ዓበኺ እንታይ ክትኰኒ ትደልዪ?' ተባሂላ ኣብ ትሕተተሉ ዝነበረት ግዜ 'ኣስትሮኖት' [ጠፈርተኛ] ትብል ነይራ። ""ንእሽቶ ኣብ ዝነበርኩሉ ግዜ ኣትሒዘ፡ እንታይ ክትኰኒ ኢኺ ትደልዪ ከበሃል እንከለኹ፡ 'ኣስትሮኖት' እየ ዝብል ነይረ፣ ኣብ ኢትዮጲያ ብዛዕባ ጠፈር ብዙሕ ዘይፍለጠሉ ዝነበረ ግዜ ማለት እዩ።"" ዩኒቨርሲቲ ኣዲስ ኣበባ  ክትኣቱ እንከላ ግን፡ ብዙሓት ምኽንያታት ናብ ሲቪል ኢንጂነሪን ከተዘንብል ደፋፊኦምዋ ነይሮም እዮም። ""እናዓበኹ ክኸይድ ከለኹ ግን ምርጫታተይ ኣመዓራርየ፡"" ድሕሪ ምባል፡ ""ኣብ ከባቢየይ ዝነበሩ ሰባት እናሰማዕኩ፣ ኣቦይ ብዓውዲ ሲቪል ምህንድስና ዝተመረቐ'ውን ስለዝነበረ ሲቪል ምህንድስና መሪጸ፡"" ትብል። ነቲ ትምህርቲ ዝነበራ ድሌት ግን ኣይቀጸለን፣ ውጽኢታዊት'ውን ኣይነበረት። ብኸምኡ'ያ ኸኣ፡ ""ናብቲ ሓቀኛ ድሌተይ ዝዀነ ዝፈትዎ ዓውደ-ፍልጠት ክምለስ ከም ዘለኒ ዝተገንዘብኩ፡"" እትብል። ""ዘቋረጽኩሉ ቀንዲ ምኽንያት ድሌት ዘይምንባር እዩ። ብናተይ ድሌት ዘይኰነስ፡ በቲ ኣብ ከባቢየይ ዝዕዘቦን ዝሰምዖን ዝነበርኩ ተደፋፊአ እየ ሲቪል ምህንድስና ዝመረጽኩ። ብዙሕ ኣድማዒት'ውን ኣይነበርኩን። ስለዚ ናብቲ ዝደልዮ ከቕንዕ ግድን ነይሩ፡"" ትብል። ድሌታ ከተተግብር ከኣ ቻይና መሪጻ። ""ኣብ ቻይና፡ ኣብ ዩኒቨርሲቲ 'ኤሮነቲክስ ኤንድ ኣስትሮኖቲክስ' ኣትየ 'ኤሮነቲካል ኢንጂነሪን' ኣጽኒዐ ቀዳማይ ዲግሪ ረኺበ፡"" ትብል ቤተልሄም። ኤሮነቲክስ ስነፍልጠት በረራ ጠፈር እዩ። ኣውሮፕላን ይዅን ካልእ ዝዀነ በራሪ ግኡዝ ዝነድፍ ዓውዲ'ውን እዩ። ኣብቲ፡ 'ምስ ዓበኹ፡ ሓኪም፡ ፓይለት፡ ወይ ጋዜጠኛ' እናበልካ ዝምለሰሉ ዝነበረ ግዜ፡ ቤተልሄም ስለምንታይ እያ ኤሮነቲክስ ዘቐደመት? ""ብቝልዕነተይ ደስ ዝብሉኒ ነገራት ነይሮም። ብዛዕባ በረራን ጠፈርን ደስ እዩ ዝብለኒ ነይሩ። ኣብ ርእሲኡ ድማ፡ ብማተማቲክስ ልዑል ብቕዓት እዩ ነይሩኒ፣ ናብዚ ዓውዲ ድማ መጺአ፡"" ብምባል ትምልስ። ቤተልሄም ኣብ ትምህርታ ጸብለል ኢላ ብልዑል ማዕረግ እያ ተመሪቓ። እቲ ዓውደ ትምህርቲ ብዙሕ ፍሉጥ ስለዘይነበረ ግን፡ ብዙሕ ሕቶታት ይቐርበላ ነይሩ። ""ተመሃሪት ኣብ ዝነበርኩሉ፡ ኣብ ግዜ ዕረፍቲ ናብ ኢትዮጲያ ክመጽእ እንከለኹ፡ ሰባት ይሓቱኒ እሞ ግር ይብሎም። ኣብዚ ዓዲ ክትሰርሒ ትሓስቢ እንተዄንኪ የዋጽኣኪ ዶ?' ይብሉኒ ነይሮም። ንብዙሕ ሰብ ኣይወሓጠሉ ነይሩ።"" ""ብዙሓት ከም ክሳራ እዮም ዝሓስብዎ። እንተርኢኻ ግን ኣብ ዓለም ብዙሕ ለውጢ ዘምጽኡ ሰባት እቶም 'ኣይከውንን እዩ እናተባህሎም፡ ግን ከይዶም ሓሳቦም ዝፍጽሙ እዮም፡"" ትብል። እሞ ዘዋጽእ ኰይኑ ዶ ረኺብክዮ? ዝሰዓበ ሕቶ ቢቢሲ እዩ ነይሩ። ""ብልክዕ እምበር። ግን የዋጽእን ኣየዋጽእን ከከም ኣተረጓጕማና ይፈላለ እዩ፡"" ድሕሪ ምባል፡ ""ዝዀነ ብገንዘብ ጥራይ ክንልክዖ የብልናን። ንዓይ ኣብቲ ዝፈትዎ ዓይነት ስራሕ ክሰርሕ ምኽኣለይ እዩ ዓቢይ ዓወት። ብድሕር'ዚ እዩ ጕዳይ ኣታዊ ዝመጽእ ኢለ እየ ዝኣምን። ኣብ ዝፈትዎ ስራሕ ክሰርሕ እንከለኹ እየ ብቕዓት ስራሕ ከረጋግጽ ዝኽእል፣ ኣፍራይነት ድማ ብኡ መንጽር ይዓቢ። ከምዚ በለ መገዲ እየ ክኽተል ዝመረጽኩ፡"" ብምባል ትምልስ። ፈተና ዝመልኦ ጕዕዞ ትምህርቲ ብንእሽቶኣ እንከላ ኣቦኣ ከም ዝሞተ ትገልጽ ቤተልሄም፡ ""ኣደይ እያ ንበይን ኣምሂራትኒ፡"" ብምባል ብዛዕባ ኣተዓባብያኣ ትዛረብ። ኣደኣ ንወጻኢ ሰዲደን ከምህራኣ ዓቕሚ ኣይነበረንን። ዩኒቨርሲቲ ኣዲስ ኣበባ ዝጀመረቶ ትምህርቲ ክንዲ ትቕጽል ከኣ፡ 'መጸዋዕታ ውሽጠይ እዩ' ናብ ዝበለቶ ዓውዲ 'ኤሮነቲካል ኢንጂነሪን' ኣድሂባ። ስለዚ ቻይና ከይዳ፡ መምሃሪኣ ዝኸውን ገንዘብ ፍርቁ ብማህደረ ትምህርቲ ፍርቁ ድማ ሰሪሓ ክትከፍሎ እዩ ዕላማ ገበረት። ቻይና ምስ ከደት ግን ከምቲ ዝሓሰበቶ ኣይነበረን። ""ኬድካ ክትርእዮም እንከለኻ ነገራት ካልእ ኰይኖም እዮም ዝጸንሑኻ። መቸም ከምቲ ዝሓሰብክዎ ቀሊል ኣይነበረን፣ ክብድ ዝበለ እዩ ነይሩ። እንተዀነ በቲ ከቢድ መገዲ ምሕላፈይ ነዚ ሕጂ መንነተይ ቀሪጽዎ እዩ ኢለ'የ እሓስብ፡"" ትብል። እዚ ድሕሪ ምስጋራ ድማ ኣብ ካልኣይ ዓመት ተመሃሪት ኣብ ዝነበረትሉ፡ ሓደጋ መኪና ኣጋጢምዋ። ካልኣይ ዓመት እናተማህረት ኣብ መገዲ ኣየር ኢትዮጲያ ብመልክዕ 'ኢንተርንሺፕ' [እናሰራሕካ ልምዲ ትቐስመሉ ኣገባብ] ትሰርሕ ነይራ። ናብ ቻይና ቀቅድሚ ምምላሳ፡ ምስ ኣርባዕተ መሓዙታ ክዘናግዓ ኢለን ናብ ቢሾፍቱ እናኸዳ ግን ሓደጋ መኪና ወሪዱወን። እቲ ሓደጋ ከመይ ከም ዝዀነ ደሓር ሰባት ብዝነገርዋ እያ ክትፈልጦ ክኢላ። ""ብሰባት ዝተነግረኒ እዩ፣ ናብ ቢሾፍቱ እናኸድና ኣብቲ ዓቢይ ጽርግያ ሓንቲ መኪና ብድሕረና ሃሪማትና ገዲፋትና ከይዳ፣ ካብኡ ናብ ሆስፒታል ወሲዶምና፡"" ""ክሳብ ሕጂ'ውን ከመይ ከም ዝነበረ ዝዝክሮ የለን። ትዝ ዝብለኒ፡ ኣብ ሆስፒታል ክበራበር ምስ ጀመርኩ፡ ኣካላተይ ግን ምንቅስቓስ ክኣብየኒ እንከሎ እዩ። ርእሰይ ተሃሪመ ስለዝነበርኩ፡ ንሓጺር ግዜ ናይ ምርሳዕ ሽግር ኣስዒቡለይ ነይሩ። በዚ ሽግር ምርሳዕ፡ ናይ ቅድሚ ሓሙሽተ ደቒቕ ዝርስዕ እየ ኰይነ ነይረ። እቲ ናይ ቀደም ዝኽሪ ኣብ ቦታኡ ነይሩ እዩ። ቅድሚ ሓሙሽተ ደቒቕ ዝረኸብክዎ ሰብ ግን ይርስዖ። ደሓር ግን ቀስ እናበለ እዚ ጸገም እናጠፍአ ከይዱ። ኣብ ርእሲኡ፡ ጸጋማይ ዓይነይ ካብ ቦታኣ ተንቀሳቒሳ፡ 'ዳብል ቪዥን' [ድርብ ምስሊ] ትፈጥር ነይራ። ክኸይድ ኣይክእልን ነይረ። ብመራኹስ እየ ዝጓዓዝ ነይረ።"" ካብተን ኣርባዕተ መሓዙት፡ ቤተልሄምን ሓንቲ መሓዛን እየን ኣብታ መኪና ብድሕሪት ኮፍ ኢለ ነይረ፣ ንዓታትን እዩ ድማ ከቢድ መጕዳእቲ ዝወረደን። ""ኣነን ሓንቲ መሓዛይን ብድሕሪት ነይርና። እታ መሓዛይ ኣመና ስለዝተሃስየት ክሳብ ታይላንድ ከይዳ እያ ተሓኪማ፡"" ቤተልሄም ሓደ ሰሙን ኣብ ሕክምና ጸኒሓ፡ ሕክምናኣ ክትከታተል ድማ 15 መዓልቲ ትምህርቲ ሓሊፍዋ። 'ክትእገዲ ኢኺ' ዝብል መልእኽቲ ካብቲ ዩኒቨርሲቲ ተጻሒፉላ። ሓኪም ድማ ተወሳኺ ናይ ሰለስተ ወርሒ ሕክምናዊ ክትትል ከም ዘድልያ ኣፍሊጡ። ""ንትምህርቲ ኢለ ብዙሕ ዋጋ ምኽፋለይ ሓካይም'ኳ እንተዘይፈትውለይ፡ ምርኵስ ሒዘ ሳንጣይ እናጓሰስኩ ናብ ቻይና ተመሊሰ፡"" ክትብል ትዝክር። ""ኣብ ኣካለተይ ብዙሕ መድሃኒት ነይሩ፣ ኣብ ውሽጢ ክፍሊ ትምህርቲ ምክትታል እጽገም ነይረ፣ የሕምመኒ። ስራሕ ምስራሕ'ውን ከምኡ። ኣድህቦ ገይረ ከጽንዕ ኣይከኣልኩን፣ ኣብ ውሽጢ ክፍሊ ድቃስ ይመጽኣኒ ነይሩ፣ውጽኢት ትምህርቲ ድማ ከንቈልቍል ጀሚሩ።"" ትብል። እንተዀነ ወዮ ሓደጋ ስግኣት ዘይኰነ ተስፋ፣ ሓዘን ዘይኰነ ደስታ ሒዙላ መጺኡ። ግን ብኸመይ? ""ኣዝዩ ከቢድ'ኳ እንተዀነ፡ ካብቲ ብደገ ዝርኣዮ ንላዕሊ፡ ኣብ ውሽጠይ ብርትዐን ሓያል ናይ ምንባር ድሌትን ነይሩኒ። ሽዑ ህይወተይ ዝተቐየረ  ኰይኑ ተሰሚዑኒ፣ ከም ብሓዲስ ዝተሰራሕኩ ኰይኑ እዩ ዝፍለጠኒ፣ 'ኣመና ደስ ዝብለኪ ኣጋጣሚ' ክበሃል እንከለኹ፡ እቲ ሓደጋ መኪና እየ ዝብል፣ ምኽንያቱ ብዙሕ ሽግር'ኳ እንተነበሮ፡ ሓድሽ መኣዝን ህይወት ዝፈጠረለይ ኣጋጣሚ እዩ ነይሩ። ብዛዕባኡ ተመሊሰ ክሓስብ እንከለኹ ደስ ዝብል ዝኽሪ እዩ ነይሩኒ፡"" ብምባል ሓሳባ ተረድእ። ጸጋመይቲ ዓይና ሕጂ'ውን ምስሊ እናደራረበት ተርእያ እያ። ""ናብራ ኵርኳሕ ዘይብሉ ክኸውን የብሉን። ፈተነ እንተሎ'ውን ክቕጽል ኣለዎ። ህይወት ምልእቲ ክትከውን የብላን፡"" ትብል። መሓዛኣ ሕክምናኣ ወዲኣ ደሓን ኰይና እያ። ኵሉ በቲ ክጓዓዘሉ ዝግባእ መገዲ ይኸይድ ኣሎ። ኣርባዕተአን እተን መሓዙት፡ ብዛዕባ'ቲ ሓደጋ መኪናን ዝኽረንን ትመኵሮአንን ዝገልጽ መጽሓፍ ብሓባር ይጽሕፋ ኣለዋ። ቤተልሄም ኣብ ኢትዮጵያ ከም ሕልማ እናነበረት ብሞያኣ እያ ተገልግል ዘላ። ኣብዚ እዋን ኣብ ኢንስቲዩት ስፐይስ፡ ሳይንስን ቴክኖሎጅን ኢትዮጲያ ተሓጋጋዚት ተመራማሪት ኰይና ትሰርሕ ኣላ። ኣብቲ ኢንስቲትዩት ኣብ ዝግበሩ ዝተፈላለዩ ፕሮጀክትታት'ውን ትሳተፍ እያ። 'ኣብ ምህንድስና ኤሮስፐይስ፡ መጽናዕትን ምርምርን ኣብ ዝተፈላለዩ ፕሮጀክትታት ይሰርሕ ኣለኹ፡"" 'ሓደ ካብኡ፡ ፕሮጀክት ሰብ-ኣልቦ ነፈርቲ [ድሮን] እዩ። ካልኦት ኣገደስቲ ፕሮጀክታት'ውን ኣለውና። ንኣብነት፡ ሓደ ቤተ-ፈተነ ኤሮስፐይስ ንምህናጽ ወጢንና ኣለና። እቲ ስራሕ ተጀሚሩ እዩ፣ ቤተ-ፈተነን ዎርክሾፕን ዘጠቓለለ እዩ። ካብ ናትና ምርምርን መጽናዕትን ሓሊፉ፡ ዝተፈላለዩ ተመሃሮ መጽናዕቲ ክገብሩ ዝኽእሉሉ ቦታ ክኸውን እዩ፡' ብምባል፡ ኣብቲ ኢንስቲትዩት እትሰርሖም ስርሓት ተረድእ። ኣብ ምህንድስና ኤርስፐይስ፡ ብዘይካ ቀዳማይ ዲግሪ፡ ላዕለዋይ ደረጃ የብልናን። ነዚ ላዕለዋይ ደረጃ ንምጅማር ኣብ ዘኽእል መስርሕ ምንዳፍ ካሪክሉም ንምስታፍ'ውን ዕድል ረኺባ ነይራ። እቲ ዝተዳልወ ካሪክሉምተገምጊሙ ተቐባልነት ረኺቡ፣ ኣብዚ ቀረባ ግዜ ድማ ትምህርቲ ክጅመር እዩ። ኣበርክቶ ቤተልሄም ኣብዚ ጥራይ ዝሕጸር ኣይኰነን። ዓቢይ ለውጢ ክፈጥር ከም ዝኽእል ኣብ ዝተገመተ ፕሮጀክት 'ድሮን ሕርሻ' እውን ትሳተፍ እያ። ንሳ ከም እትብሎ፡ ኣብ ኢትዮጲያ ዘሎ ድሑር ሜላ ሕርሻ እዩ ናብዚ ዓውዲ ቈላሕታ ክትገብር ደሪኽዋ። ""ሕጂ እንሰርሖ ዘለና፡ ኣብ ሰፊሕ ሕርሻ፡ መድሃኒት ዝነጽግ 'ተክስኮፕተር' ዝበሃል ዓይነት ድሮን እዩ።"" እዚ ዓይነት ድሮን፡ መድሃኒት ጸረ-ባልዕ ዘራእትን ድዅዒን ክነጽግ ዝኽእል እዩ። ቀንዲ ዕላማኡ ኸኣ፡ ኣብቲ ዓንዲ ሕቘ ምጣነ ሃብቲ ሃገር ዝዀነ ሕርሻ ለውጢ ክተእታቶን፡ ምህርቲ ሕርሻ ከም ክዓቢ ምግባርን እዩ። በዚ ተክኖሎጂ ተደጊፉ ካብ ያታዊ ኣገባብ ማሕረስ ናብ ዝመናውነት ንምስግጋርን፡ ኣፍራይነት ምዕባይን እዩ። ""እቲ ንሓረስቶት ነዊሕ ግዜ ሃልክን ዝሓቶም ስራሕ፡ ብድሮናት ብቐሊሉ ኣብ ሒደት ደቓይቕ ክዕመም ይከኣል እዩ። መድሃኒት ጸረ-ባልዕ ይዅን ድዅዒ ብመዳይ ጥዕና እንክረኣዩ ኣዝዮም ሓደገኛታት እዮም። ሓረስታይ ብማዕዶ ድሮናት እናተቘጻጸር ማሕረሱ ክገብር ምኽእል ብዙሕ ጥቕሚ እዩ ዘለዎ፡"" ብምባል ብዛዕባ'ቲ ትሳተፈሉ ዘላ ፕሮጀክትታት ትገልጽ። ኢንስቲትዩት ስፐይስ ሳይንስን ቴክኖሎጂን ኢትዮጲያ፡ ቀንዲ ዕላማኡ፡ ምህናጽ ዓቕሚ ሰብ እዩ። ኣብ ውሽጢ ኢትዮጲያ ክስርሑ ዝኽእሉ ነገራት ምስራሕ ዝብል'ውን የጠቓልል። ናብ ኣገልግሎት ሕርሻ ዝውዕል ድሮን ዝብል ሓሳብ ካብ ባዶ እዩ ነቒሉ። ሕጂ ልዕሊ ፍርቂ ናይቲ ስራሕ ተዓሚሙ'ሎ፣ ዝተርፍ፡ ነተን ድሮናት ኣገጣጢምካ ምፍታን ጥራይ እዩ። ቤተልሄም ኣብዚ ቀረባ ግዜ፡ ብኢንዱስትሪ ጠፈር ኣፍሪቃ ፡ ካብ 10 ብሉጻት ትሕቲ 30 ዓመት ተመራመርቲ ስነፍልጠት ጠፈር ተረቝሓ'ላ። ኣብዚ፡ ሒደት ደቀንስትዮ ዝተረቝሓሉ ሕርያ፡ ካብ ኢትዮጲያ ክልተ መንእሰያት ጥራይ እዮም ኣብቲ ዝርዝር ኣትዮም ዘለው። ""ትሕቲ 30 ዓመት ዘለው 10 ምሩጻት ተመራመርቲ ጠፈር ዝብል ሽልማት፡ ኣብ ኣፍሪቃ ንዘለው ፈጠራዊ ስራሕ ንዝሰርሑ ምሩጻት 10 መሃንድሳት፣ ተመራመርቲ ወይ ድማ ኣብ ዓውዲ ስነጠፈር ዝተፈልየ ኣበርክቶ ንዝገበሩ ኣፍልጦ ንምሃብ ዝወሃብ ሽልማት እዩ።"" ""በየናይ መምዘኒ ከም ዝተቐበሉኒ'ኳ እንተዘይፈልጥኩ፡ ኣብ ኤሮነቲካል ኢንጂነሪን ዝሰርሖም ዘለኹ ዝተፈላለዩ ስራሓት ኣቕሪበ እየ ተመሪጸ፡"" ትብል። ቤተልሄም ኣብ ዝርዝር ብሉጻት ምእታዋ፡ ""ዝዓበየ ረብሓኡ፡ ኣብ ኣተሓሳስባ ሰባት ዘምጽኦ ለውጢ እዩ፡"" ብምባል ትገልጽ። ወሲኻ፡ ""ምምራጸይ ንዓይ ዓቢይ ነገር እዩ። ኣብ መጻኢ ብዙሓት ዕድላት ንክኽፈቱለይ ሓጋዚ እዩ። ካባይ ንላዕሊ ግን ንኻልኦት ዘተባብዕ ክኸውን ይኽእል እዩ፡"" ትብል። ብዘይካ'ዚ ቤተልሄም ትሳተፈሉ ዓውዲ፡ ""ኢትዮ ስፐይስ ኪድስ ክለብ"" ዝብል እዩ። እዚ ክለብ ስነፍልጠትን ቴክኖሎጅን ጠፈር ኢትዮጲያ፡ ድሌትን ተውህቦን ዘለዎም ቈልዑ ንምምልማልን ንምትብባዕን ዓቕሞም ክብ ንምባልን  ዓሊሙ ዝቘመ ትካል እዩ። ብ 'ስፐይስ ሳይንስ ሶሳይቲ ኢትዮጲያ' ዝተመርጹ ሽዱሽተ ህጻናት ሒዙ እዩ ጀሚሩ። ካልኦት ንኽቕበል'ውን ምድላዋቱ ወዲኡ'ሎ። ቢቢሲ፦ ዕድላትን ብድሆታትን ስፐይስ ሳይንስ ኢትዮጲያ እንታይ እዮም ትብሊ? ቤተልሄም፦ ብናተይ ኣረኣእያ፡ ስፐይስ ሳይንስ ኢትዮጲያ ብዙሓት ተስፋታት ኣለውዎ፣ ማዕረኡ ድማ ብዙሓት ብድሆታት። ኢንስቲትዩት ስፐይስ ሳይንስን ቴክኖሎጅን ምጅማሩ ንባዕሉ ሓደ ዓቢይ ተስፋ እዩ፣ ኣብ ሃገርና ይኹን ኣብ ወጻኢ ንዘለው ሞያውያን ክስሕብ ጀሚሩ'ሎ። ንዓና'ውን ይረኽቡና እዮም። ድሕሪ ሕጂ ስነፍልጠት ጠፈር ካባና ዝርሓቐ ዓውዲ ኣይክኸውንን እዩ። እዚ ሕልሚ ዘይኰነስ ብግብሪ ዝኸውን ዘሎ ስለዝዀነ፡ ዝመጽእ ወለዶ ነዚ ንምቕጻሉ ብዙሕ ኣይክጽግሞን እዩ። ሕጂ ዝፍጠር ዘሎ ዕድላት ንመጻኢ ባይታ ዘንጽፍ እዩ። ኣብዚ ግን ቀንዲ ብድሆ ኰይኑ ዝረኣየኒ፡ ኵሎም እቶም እንጥቀመሎም ኤሌክትሮኒካዊ ኣቝሑ ካብ ወጻኢ እዮም ዝመጽኡ። ልዕል'ቲ ንዕድጊ ዝወጽእ ገንዘብ ዝወስዶ ግዜ'ውን ቀሊል ኣይኰነን። ብሰንኩ ገለ ፕሮጀክትታት ኣብቲ ዝተመደበሎም ግዜ ንኸይውድኡ ዕንቅፋት ይኸውን። ነዞም ዕንቅፋታት ከም ዕድል ንዝቘጽሮም ሰብ ይዅን ብሕታዊ ጽላት ግን፡ ነዞም ኣቕሑ ምቕራብ ከም ዕድል ክረብሓሉ ይኽእል እዩ ኢለ እሓስብ። ተስፋን ብድሆታት እናሃለውና ነቶም ብድሆታት ናብ ዕድል እናቐየርና ክንቅጽል ኣለና ኢለ እየ ዝኣምን።"" ክሳዕ ሕጂ፡ ጠፈር ክትበጽሕ ዕድል ዘይረኸበት ቤተልሄም፡ ነቲ ዕድል ክትረክብ ከም እትምነን፡ ካብኡ ነቒላ ገለ ነገር ከበርክት ከም እትሕልንን ትዛረብ። ኣብዚ ሞያ ካብ ዘለው ሰባት ኤለን መስክ ኣርኣያኣ ምዃኑ ትገልጽ። ""ኤለን፡ ኣይከኣለን እዩ ዝተባህለ ከም ዝከኣል ብግብሪ ዘርኣየ ሰብ እዩ፡"" ኢላ ትገልጾ። ""ንኣብነት፡ መካይን ኤሌክትሪክ ግብራዊ ክኸውን ዝሕሰብ ኣይነበረን። ሕጂ ግን ነዳዲ ዘህልኻ መካይን ብናይ ኤሌክትሪክ መካይን እናተተክኣ ካብ ዕዳጋ ከም ዝወጽኣ ይገብር ኣሎ። ብተወሳኺ ስነፍልጠት ጠፈር ብብዙሕ መዳያቱ ብመንግስታት እዩ ዝካየድ። ንሱ ግን ብደረጃ ውልቀሰብ ኣብቲ ዓውዲ ኣትዩ ምስ ናሳ ይወዳደር ኣሎ። ኣብ ገለ ሸነኻት'ውን ካብ ናሳ ጸብለል ዝብለሉ ነገራት ኣሎ። ስለዚ ንኣይ ኤለን መስክ ፍሉይ ሰብ እዩ፡"" ትብል። ቤተልሄም ብዙሕ ውረድ ደይብ ሓሊፋ ኣብዚ ደረጃ በጺሓ'ላ፣ ንመጻኢ ኸ? ""ኣብ መጻኢ ኢንተርፕረነር [ፈጣሪት ስራሕ] ቴክኖሎጂ ክኸውን እየ ዝደሊ። ሓሳበይ ንሱ ጥራይ እዩ። ኣብዚ ዓዲ ዝተፈላለዩ ቴክኖሎጂ ምዕባይን ኣቝሑ እናምጻእካ ኣብ ዕዳጋ ምቕራብ ክጀማምር እሓስብ ኣለኹ። ናተይ ፈጥራዊ ስርሓት'ውን ክሰርሕ እሓስብ፡"" ብምባል ትምልስ። ቤተልሄም ክሳብ ሕጂ ብእተጓዕዘቶ ሕጕስቲ እያ። ቤተሰባ'ውን ሕጕሳት እዮም። ይሕግዝዋን፡ ምርጫኣ ኣኽቢሮም ኣብ ጐድና ደው እዮም ዝብሉ። ""በዚ ኸኣ ሕጕስቲ እየ"" ትብል። ኣብ ዩኒቨርሲቲ ቻይና ክትምረቕ እንከላ ብልዑል ነጥቢ ስለዝዛዘመት፡ እቲ ዩኒቨርሲቲ ትምህርታ ንኽትቅጽል ዕድል ሂቡዋ ነይሩ። ንሳ ግን፡ ""ኣብ ሃገረይ ተመሊሰ ክሰርሕ ይሓስብ ስለዝነበርኩ ናብ ዓደይ ክምለስ ወሲነ፡"" ብምባል ተብርህ። እንተዀነ ትምህርታ ንምቕጻል መደብ ኣለዋ። ኣብ መጻኢ፡ ኣብ ኣፍሪቃ ዓቢይ ቴክኖሎጅያዊ መፍትሒታት ዝቕርብ ትካል ብምምስራት ንኣፍሪቃውያን መንእሰያት ዕድል ስራሕ እትፈጥር ክትከውን ከም እትደሊ ትገልጽ።"	https://www.bbc.com/tigrinya/news-60678451
health	የማነይቲ ኢደይ ክቖርጽዋ ፈቲኖም ነይሮም' -ጋዜጠኛ	"ኡማሩ ፎፋና፡ ቅድሚ 25 ዓመታት ኣብ ሴራልዮን ዝተወልዐ ኲናት ሓድሕድ ምጽብጻቡ ብኸመይ ከምዝጸለዎ ሎሚ እውን ጋዜጠኛታት እንታይ ሓደጋታት ከምዘጋጥሞምን ንድሕሪት ተመሊሱ ይዝክር። መጠንቀቕታ፡ እዚ ዛንታ ገለ ዘሰክፍ ኣገላልጻታት ዝሓዘ እዩ። ኣብቲ ንልዕሊ ዓሰርተ ዓመታት ኣብ ሴራሊዮን ዝተኻየደ ደማዊ ኲናት፡ ናይ ሓሶት ዜናን ወረን ብበዝሒ ነይሩ። ኣብቲ ኢንተርነት ይኹን ሞባይል ቴሌፎን ኣብ ዘይነበረሉን እዋን፡ ሪፖርተራት መብዛሕትኡ ግዜ ሓበሬታ ክረኽቡ ብኣካል ክኸዱ ነይርዎም። እቲ ግጭት ካብ ዝጅመር ሽዱሽተ ዓመት ገይሩ። ኣብ 9 ጥቅምቲ 1997፡ ዋና ቤት ጽሕፈት ሰራዊት ብወተሃደራዊት ጀት ናይጀርያ ብቦምባ ከምዝተሃርመ ዝገልጽ ጸብጻብ ከረጋግጽ ወጺአ። ብርኡይ ሕነ ምፍዳይ እቶም ወተሃደራት ናይቲ ኣብ ስደት ዝነበረ ፕረዚደንት ናይ ብሕቲ መንበሪ ገዛ ብሓዊ ከምዘቃጸልዎ ተገሊጹ። ኣብቲ ኲናት፡ እቶም ብሓሽሽ ብምስኻርን ኣካላት ሰባት ብምቑራጽን ዕሉላት ዝኾኑ ዕጡቓት ስሙር ግንባር (RUF)፡ ምስቲ ኣብ ቀረባ እዋን ስልጣን ዝሓዘ ወተሃደራዊ ጉጅለ ዝተሓባበሩሉ እዋን'ዩ ነይሩ። ወተሃደራት ናይጀርያ ኣብ ወሰን ርእሰ ከተማ ሴራልዮን ዓስኪሮም ዝነበሩ ኮይኖም፡ ኣብቲ እዋን ጣልቃ ንምእታው ዝኾነ ስልጣን ኣይነበሮምን። ብወተሃደራትን ተቓወምቲ ዕጡቓትን መሓዙቶምን ዝመልአ ዕጽው መንገዲ እናሓለፍኩ ከለኹ ናብቲ ዝተቓጸለ መንበሪ ገዛ የምርሕ ከምዘለኹ ፈለጡ። ኣስታት ፍርቂ ደርዘን ዝኾኑ ካብኣቶም ከባርሩኒ ጀሚሮም። ""ጠጠው በል!"" ኢሎም ጠበንጃኦም እናቀባበሉ ጨደሩ። ""እንተሃዲመ ክቐትሉኒ እዮም"" በልኩ ብልበይ። ስለዚ ደው ኢለ። ምስ ቀረቡ ሓደ ካብኣቶም ተኲሱለይ። የማናይ ዓጽሚ በራቒቶይ ተሰባቢሩ። ናብ መፈተሺኦም ክወስዱኒ ከለዉ ብጸጋማይ እግረይ ዘሊለ። ክወድቕ ከለኹ ተንስእ ኢሎም እናጨደሩ ይሃርሙኒ ነይሮም። ኣብቲ ናቶም መፈተሺ ነቑጣ፡ ኣብ ደፍተርይ፡ ብዛዕባ ኣብ ጽርግያ ዝሞተ ሓደ ሓላፊኦም ዘቕረብክዎ ጽሑፍ ክርእዩ ከለዉ ሕጉሳት ኣይነበሩን። ኣብ ልዕሊ ጋዜጠኛታት ዝነበሮም ጽልኢ ርኡይ እዩ ነይሩ። ሓደ ካብኣቶም ንዓይ ክቐትል ተኲሱ፡ ካልእ ግን ስለዝደፍኦ እታ ጥይት ኣብቲ ገረብ ዓሊባ። ብድሕሪኡ ናብቲ መሕብኢ ቦታ ክወስዱኒ ወሲኖም። ኣብኡ ፕላስቲክ ኣቃጺሎም ነቲ ሃልሃልታ ኣብ ሕቖይ ኣንጠብጢቦምለይ። የማነይቲ ኢደይ ክቖርጽዋ ፈቲኖም፡ ኣነ ግን ብተፈጥርኣዊ መንገዲ ተቓሊሰ። ሓደ ካብኣቶም ኣብ ኣፈይ ሽንቲ ሸይኑ ክውሕጦ ኣገደዱኒ። ኣብታ ለይቲ እቲኣ ንኽቐትሉኒ ድሉዋት ምዃኖም ብዘፍልጥ መገዲ ናብ ድሕሪት እቲ ህንጻ ወሲዶሙኒ። ገለ ውጉኣት ብጾቶም ንሕክምና ናብቲ መሕብኢ ዘምጽአ ሓደ ካብ ኣዘዝቶም ግን ኣቐዲሙ ኣብቲ መፈተሺ ነቑጣ ርእዩኒ ስለዝነበረ ኣበይ ከም ዘለኹ ሓተተ። ናብ ሆስፒታል ከም ዝወስዱኒ ክነግርዎ ምስ ሰማዕኹ፡ ""ሓሶት እዩ ኣብዚ ኣለኹ"" ኢለ ጨዲረ። ኣብ መወዳእታ ናብ ወተሃደራዊ ሆስፒታል ተወሲደ፣ ኣብኡ ድማ ሓደ ሓኪም ራጂ ክገብር መኺሩኒ። ሓደ ወተሃደር ነቲ ብሽክለታ ጉዱኣት ኣካላት ኮነ ኢሉ ፈቲሑ ደፊእዎ። ኣነ ድማ ኣብቲ መንሸራተቲ ወዲቐ ዝያዳ መጉዳእቲ ኣጋጢሙኒ። ድሕሪ ክልተ መዓልቲ ብሓደ ሸያጢ ፍረታት ኣቢለ፡ ናብ ቤት ጽሕፈትይ መልእኽቲ ልኢኸ። ንሶም ንለንደን ድሕሪ ምሕባሮም ናብ ሓደ ሲቪላዊ ሆስፒታል ተሰጋጊረ። ኣብቲ ን11 ዓመታት ዝቐጸለ ኣረሜናዊ ግጭት ብዙሓት ጋዜጠኛታት ተቐቲሎም እዮም። ብመሰረት እቲ ጉጅለ ተጣባቒ መሰላት መራኸቢ ብዙሃን፡ ኮሚቴ ሓለዋ ጋዜጠኛታት (CPJ)፡ ኣብ መንጎ 1996ን 2000ን ጥራይ 15 ናይ ወጻኢን ውሽጢ ዓድን ጋዜጠኛታት ተቐቲሎም እዮም። ስለዚ ብብዙሕ መዳይ ዘይሙማተይ ዕድለኛ እየ። እቲ ኲናት ምስተወድአ፡ ከምኡ’ውን ኣብ 2020 ድሕሪ ነዊሕ ጎስጓስ ዝወጸ ሕጊ ገበናዊ ጸለመ፡ ጋዜጠኛታት ዝእሰረሉ ኩነታት ነክዩ እዩ። ግን ኩሎም ወገናት ኣብ ሚድያ ጽልዋ ከሕድሩ ስለ ዝደልዩ፡ ኣብቲ ዝጥቀሙሉ ሜላታት ሕጂ’ውን ለውጢ የለን። ገለ ጋዜጠኛታት ክሳብ ሕጂ ኣካላዊ መጥቃዕቲ ይበጽሖም እዩ። ኣብዚ ግዜ’ዚ ግን ምግፋዕ ጋዜጠኛታት ዝያዳ ኣብ ማሕበራዊ መራኸቢታት ይበዝሕ። ንስድራይ ብፍላይ ድማ ኣብ ንኣሽቱ ደቀይ ናይ ሞት ምፍርራሕ ክበጽሓኒ ከሎ ይጉዳእ እየ። እዚ ሓደጋታት ግን ከምቲ ቅድሚ 25 ዓመት ዘጋጠመኒ ኣይኮነን።"	https://www.bbc.com/tigrinya/articles/cn01vndjnd1o
entertainment	ኣብ ቀጥታዊ ፈነወ ምንባራ 'ከይፈለጠት' ምስ ብጸይታ ዝተቛየቐት ናሚብያዊት ጋዜጠኛ	"ክልተ ኣቕረብቲ ዜና ቴለቪዥን ናሚብያ ብቐጥታ ኣብ ዝመሓላለፍ ዝነበረ መደብ ዘጋጠመን ስግንጢር ኣዘራራቢ ካብ ምዃን ሓሊፉ ካልኦት ኣቕረብቲ ዜና'ውን ኣብ ቀጥታዊ ፈነወ ነቲ ፍጻመ ብምድጋም ክጨርቁ ገይሩ ኣሎ። ኣቕራቢት ዜና መደበር ቴለቪዥን ኤንቢሲ ኤልማሪ ካፑንዳ ኣርእሰተ ዜና ብምንጋር ንዝርዝራቱ ጋዜጠኛ ስፖርት ጀሲካ ካይሙ ክትቕጽል ኣብ ዝሓተተትሉ፡ ጀሲካ ""ኖ ከምኡ ኣይኮናን እንገብር። ሰላምታ ምስ ኣቕረብክለይ ባዕለይ እየ ዝቕጽል"" ኢላታ። ሽዑ ኤልማሪ ብምግራም ""ጀሲካ ኣብ መስመር ኢና ዘሎና"" ብምባል እቲ መደብ ብቐጥታ ይመሓላለፍ ከም ዘሎ ከተዘኻኽራ ኣብቲ ኣብ ማሕበራዊ መራኸቢታት ተዘርጊሑ ዘሎ ቪድዮ ይርአ። ነዚ ስዒቡ ኣብ ናሚብያን ጎረቤት ሃገር ደቡብ ኣፍሪቃን ብዙሓት ተጠቀምቲ ማሕበራዊ መራኸቢታት '#ጀሲካ ኣብ መስመር ኢና ዘሎና' ዝብል ጥብቆ ኣብ ጽሑፋቶም ይልጥፉ ኣለው። ብሓሙስ ጋዜጠኛታት መደበር ቴለቪዥን ኤስኤቢሲ ኣብ ቀጥታዊ ፈነወ ተመሳሳሊ ተግባር ብምፍጻም ክጨርቁ ፈቲኖም። ገለ ጋዜጠኛታት እቲ ተግባር ጋዜጠኛታት ኤንቢሲ ኣብ ቀረባ እዋን ምስ መሃያ ብዝተሓሓዝ ምስ ዝገበርዎ ኣድማ ዝተኣሳሰር ክኸውን ከም ዝኽእል ገሊጾም። ናሚብያዊት ጋዜጠኛ ጀሚማ ቢከስ ብትዊተር ኣብ ዝዘርግሐቶ ሓበሬታ፡ ጀሲካ እቲ መደብ ብቐጥታ ይፍኖ ምንባሩ ከም ዘይፈለጠትን ምስ ዳይሬክተር ካሜራ ትዘራረበሉ መስምዒ ኣብ እዝና ከም ዘይነበራን ገሊጻ። ጋዜጠኛታት ኤንቢሲ ኣብ ቀረባ እዋን ዝገበርዎ ኣድማ ምስ ቀረብ መሳርሒታት ዝተኣሳሰር እዩ። ተጠቀምቲ ትዊተር ነቲ ኣጋጣሚ ይዘናግዑሉ ኣለው። ካልኦት ድማ ተመሳሳሊ ተግባር ብምድጋም '#ጀሲካ ቻለንጅ' ጀሚሮም ኣለው።"	https://www.bbc.com/tigrinya/news-57439198
politics	ቅልውላው ትግራይ፡ መንግስቲ ኢትዮጵያ ንመዓስከራት ሕጻጽን ሸመልባን ክዓጽዎ ምዃኑ ኣፍሊጡ	"ኢትዮጵያ ካብተን ኣብ ትግራይ ዝርከባ ኤርትራውያን ተዓቚቦምለን ዘለዉ ኣርባዕተ መዓስከር ስደተኛታት ነተን ክልተ ክትዓጽወን ምዃና ኣፍሊጣ። መዓስከር ስደተኛታት ሕጻጽን ሽመልባን ንመዐቀኒታት ህንጸት መዓስከር ትካል ስደተኛታት ውድብ ሃገራት ዘየማልኣ ብምዃነን ንክዕጸዋ ከም ዝተወሰነ ዋና ዳይሬክተር መንግስታዊ ትካል ስደተኛታትን ተመለስቲን (ARRA) ኣቶ ተስፋሁን ጎበዛይ ገሊጹ። ኣቶ ተስፋሁነይ ሎሚ ኣብ ዝሃቦ ጋዜጣዊ መግለጺ፡ መዓስከር ስደተኛታት ሽመልባ ብመሰረት ሮቛሒ ዩ-ኤን-ኤች-ሲ-ኣር ካብ ዶብ ጎሮቤት ሃገር [ኤረትራ] ክንድ'ቲ ዝግባእ ዝረሓቐ ከም ዘይነበረን፡ ሕጻጽ'ውን ብምኽንያት እቲ ከባቢ ዘለዎ ክሌማ ንሕማም ዓሶን ሕጽረት ማይን ዝተቓልዐ ብምዃኑ ንክዕጸው ምኽንያት ከም ዝኾነ ጠቒሱ። ብመሰረት ዓለምለኻዊ ሕጊ ሓደ መዓስከር ስደተኛታት ካብ ዶብ ተዳወብቲ ሃገራት ብውሑድ 50 ኪሎ ሜትሮ ርሒቑ ክህነጽ ከም ዘለዎ ተደንጊጉ'ዩ ኢሉ። ኣብ ኢትዮጵያ ኣብ ዝርከባ መዓስከራት ስደተኛታትን ከተማታትን ብሓፈሻ ኣስታት 200 ሽሕ ኤርትርራውያን ስደተኛታት ከም ዝነበሩን ካብኦም እቶም ኣስታት 50 ሽሕ ኣብ ክልል ዓፋር ኣብ ዝርከቡ ክልተ መዓስከራት ዝርከቡ ከም ዝኾኑ እቲ ዳይረክተር ገሊጹ። ኣቶ ተስፋሁነይ ብምስዓብ ኣስታት 92 ሽሕ ኤርትራውያን ስደተኛታት ኣብ ክልል ትግራይ ኣብ ዝርከባ  ኣርባዕተ መዓስከራት ስደተኛታትን ከተማታትን ከም ዝነበሩ ኣብሪሁ። እቶም 49 ሽሕ ኣብ ውሽጢ መዓስከር ዝነብሩ ኮይኖም፡ እቶም ዝተረፉ ካብ መዓስከር ወጻኢ ኣብ ከተማታት መቐለን ሽረን ሓዊሱ ኣብ ዓበይቲ ከተማታት ትግራይ ዝነብሩ እዮም ኡሉ። ኣብቶም ኣብ ትግራይ ዝርከቡ ኣርባዕተ መዓስከራት ኣብ ወርሒ ጥቅምቲ ብዝነበረ ምብጻሕ መግቢ ኣብ ዓዲ ሓሩሽ 15000፣ ማይ ዓይኒ 13800፣ ሕጻጽ 11800፣ ሽመልባ 8400 ስደተኛታት ይነብሩ ምንባሮም'ውን ኣቶ ተስፋሁነይ ሓቢሩ። ይኹን'ምበር ብምኽንያት እቲ ኣብ ትግራይ ዝካየድ ዘሎ ወተሃደራዊ ስርሒት ናብ ክልቲአን መዓስከራት [ሕጻጽን ሸመልባን] ዝበጽሕ ዝነበረ ኣገልግሎት ከም ዝተቛረጸን ሰራሕተኛታትን ትካላት ውሃብቲ ረድኤት'ውን ካብቲ ቦታ ከም ዝወጽኡን ብምግላጽ፡ ዝምታን ካልእ ዝበጽሐ ዕንወትን ከምኡ'ውን ምቁራጽ ኣገልግሎት ስልኪ ናብቲ ቦታ ክበጽሑ ከም ዘየኽኣሎም ተዛሪቡ። ""እቲ ናይ ሕጊ ምኽባር ስርሒት ንስደተኛታት ዒላማ ዝገበረ'ኳ እንተዘይኮነ፡ ብፍላይ መዓስከራት ሕጻጽን ሽመልባን ኣብ ከባቢ እቲ ወተሃደራዊ ስርሒት ዝካየደሉ ቦታ ዝተደኮና ብምዃነን ክንበጽሖም ኣይክኣልናን። ካብዚ ብዝብገስ ነቶም መዓስከራት ዝነበረ ዝኾነ ዓይነት ኣገልግሎት ጠጠው ኢሉ"" ኢሉ። መዓስከራት ስደተኛታት ማይ ዓይንን ዓዲ ሓሩሽን ተዛማዲ ሰላም ዘለዎምን ንመገዲ ምቹኣትን ከምኡ'ውን ክሳብ 70 ሚኢታዊት ናይ መዓስከር ነባሪ ዝርከበሎም ስለኾኑ፡ ነዚኦም ትኹረት ብምሃብ ሰሪሕና ኢና ይብል ኣቶ ተስፋሁን። ኣብ ወርሒ ታሕሳስን ጥርን ክበጽሕ ዝግብኦ መግቢ ከም ዝበጽሐን ናይ ወርሒ ለካቲት ንምብጻሕ'ውን ምድላው ከም ዝገበሩን ኣብ መግለጺኡ ሓቢሩ። ካልኦት ኣገልግሎታት ማይን ሕክምናን ኣይ-ኣር-ሲ (IRC) ምስ ዝተባህለ ትካል ብምትሕብባር ጽገናታት ብምግባር እቶም ስደተኛታት ኣገልግሎት ንክረኽቡ ከም ዝተገብ'ውን ጠቒሱ። ንሱ ከምዝብሎ፡ እቶም ኣብ መዓስከራት ሕጻጽን ሽመልባን ዝነበሩ ስደተኛታት ናብተን ውሑሳት ዝተባህላ መዓስከራት ማይ ዓይንን ዓዲ ሓርሽን ክመጽኡ ይግበር ኣሎ። ብኻልእ ወገን ቅድሚ ሓደ ሰሙን ኣብ ትግራይ ብዘሎ ግጭት 20 ሽሕ ስደተኛታት ካብ ሕጻጽን ሽመልባን ጠፊኦም ዝብል ዜና ብዝተፈላለዩ ማዕኸናት ዜና ተጋዊሑ ነይሩ። ምስቲ ግጭት ብዝተሓሓዝ ብርክት ዝበሉ ዘይመንግስታውያን ትካላት ቅልውላው እቲ ክልል ኣዝዩ ዘተሓሳስብ ከም ዝኾነ ክገልጹ እንከለው፡ ካብ መዓስከር ስደተኛታት ሕጻጽን ሽመልባን ዝሃደሙ 20 ሽሕ ኤርትራውያን ኣበይ ከም ዝኣተው ኣይፍለጥን ተባሂሉ ነይሩ። እቲ ዳይሬክተር ኣብ ዝሃቦ መግለጺ ግን፡ ""19 ሽሕ ስደተኛታት ኣብ ኢትዮጵኣ ከም ዘለው ንፈልጥ ኢና፤ ብጥምየትን ሕማምን ዝተጎድኡ'ውን ክህልው ይክእሉ እዮም። ይኹን'ምበር ዝጠፍአ ሰብ የለን"" ኢሉ። ውሃቢ ቃል ትካል ስደተኛታት ሕቡራት ሃገራት ክሪስ መልዘር ኣብ ዝሓለፈ ሰሙን ንቢቢሲ ኣብ ዝሃቦ ቃለ መሕተት፡  ኩነታት ናይቶም ኣብ መኣስከራት ሽመልባን ሕጻጽን ዝነበሩ ኣሽሓት ኤርትራውያን ክፈልጥ ከም ዘይክኣለ ብምግላጽ፡ መብዛሕትኦም ኣብ ከባቢ ሽረ ፋሕ ፋሕ ኢሎም ኣብ ሕማቕ ኩነታት ከም ዝርከቡ ገሊጹ ነይሩ። ገለ ካብቶም ስደተኛታት ከም ዝተቐትሉን ተጨውዮም ናብ ኤርትራ ከም ዝተወስዱን ዝገልጹ ጸብጻባት ከም ዝብጽሖም ዝገለጸ መልዘር፡ እቲ ኣሻቓሊ ጸብጻብ ሓቂ እንተኾይኑ ""ከቢድ ምጥሓስ ዓለምለኻዊ ሕጊ"" ምዃኑ ኣጠንቂቑ ነይሩ። ዋና ዳይሬክተር ኤጀንሲ ስደተኛታትን ተመለስቲ ስደትን ኣቶ ተስፋሁን ጎበዛይ ግን እቶም ስደተኛታት ካብ መዓስከራት ወጺኦም ኣብ ዝተፈላለያ ከተማታት ይነብሩ ኣለዉ ኢሉ። ""ብሓፈሻ ኣብ ክልቲኦም መዓስከራት 19 ሽሕን 200 ስደተኛታት ነይሮም፤ ካብዚኦም ክሳብ ትማሊ ልዕሊ 4600 ስደተኛታት ናብ ዓዲ ሓሩሽን ማይ ዓይንን ኣሰጋጊርናዮም ኣለና። ሎሚ መዓልቲ ድማ ልዕሊ 300 ስደተኛታት ክንመለስ ትጽቢት ንገብር። ""ብተወሳኺ ልዕሊ 3 ሽሕ ስደተኛታት ኣብ ኣዲስ ኣባባ ከምዘለዉ ሓበሬታ ኣለና። ስለዚ ብርግጽ ኣበይ ኣለው ኢልና ዝፈለጥናዮም ስደተኛታት ኣስታት 10 ሽሕ ኮይኖም እቶም ዝተረፉ ድማ ንእልሾም ኣለና"" ይብል። ኣብ ከተማታት ሸራሮ፣ ሽረን ባድመን ከምኡ'ውን ኣብ ደባርቅ፣ ጎንደር፣ ወረታን ደሴን ብዙሓት ስደተኛታት ከም ዘለው ሓበሬታ ኣሎ ዝበለ ኣቶ ተስፋሁነይ: ነዚኦም ከይድካ ናይ ምምዝጋብን ምጽናዕን ስራሓት ይካይድ ከም ዘሎ ሓቢሩ። ኣብ ዝሓለፈ ዓመት ኣብ መዓስከር ሕጻጽ ዝርከቡ ስደተኛታት ናብ መዓስከር ስደተኛታት ሽመልባ ክሰግሩ መደብ'ኳ ወጺኡ እንተነበረ ምስ ክስተት ለበዳ ኮሮናቫይረስ ተተሓሒዙ ግን ናብ ሽመልባ ከይሰገሩ እቲ ኲናት ኣርኪቡዎም።"	https://www.bbc.com/tigrinya/news-56002859
politics	ኣብ ትግራይ ሓሙሽተ ጋዜጠኛታት ተሌቪዥን ትግራይ ተኣሲሮም	ሓደ በዓል ሞያ ሒሳብ ዝርከቦም ብውሕዱ ሓሙሽተ ጋዜጠኛታት ቴሌቪዥን ትግራይ ኣብ ቀይዲ ከምዝኣተዉ ምንጭታት ቢቢሲ ኣረጋጊጾም። እቶም ኣብ ቀይዲ ዝኣተዉ ጋዜጠኛታት እቲ ትካል፡ ምስግና ስዩም፣ ሓበን ሓለፎም፣ ሃይለሚካኤል ገሰሰ፣ ተሾመ ጠማለውን ዳዊት መኮነንን ዝበሃሉ እዮም። ካልእ ኣብ ቀይዲ ዝኣተወ በዓል ሞያ ፋይናንስ፡ ክፍሎም አፅብሃ ከምዝርከቦም እቶም ምንጭታት ወሲኾም ሓቢሮም። ብፍላይ ኣርባዕተ ካብቶም ኣብ ቀይዲ ዝኣተዉ ጋዜጠኛታት ንኣስታት ክልተ ሰሙን ኣብ ትሕቲ ቀይዲ ኣቲዮም  እኳ እንተጸንሑ፡  ዛጊድ ናብ ቤት ፍርዲ ከምዘይቀረቡ ይዝረብ። እቲ ሓደ ኣብ ቀይዲ ካብ ዝኣቱ ሻድሻይ መዓልቱ ኣቑጺሩ ኣሎ ተባሂሉ። ሰራዊት ኢትዮጵያ ምስ ካልኦት መሻርኽቱ ዀይኑ ንከተማ መቐለ ኣብ ዝተቖጻጸረሉ እዋን፡ ምስ ውድብ ብልጽግና ተሓባቢርኩም ብዝብል ጥርጣረ ከም ዝተኣስሩ መሳርሕቶም ይዛረቡ። እዚ ብዝምልከት፡ ዓቃቢ ሕጊ ከተማ መቐለ ኣዲስ ገብረስላሰ ምስ ቪኦኤ ኣብ ዝገበሮ ቃለ መሕተት፡ እቶም ጋዜጤኛታት ብሰንኪ ሞየኦም ዘይኮነስ ‘ብኻልእ ገበን ተጠርጢሮም’ ከምዝተኣስሩን ጉዳዮም ኣብ ምጽራይ ከምዝርከብን ኣረዲኡ። ኣብዚ ጉዳይ ካብ ሓላፊት ቢሮ ርክብ ህዝብን መንግስትን ትግራይ ወይዘሮ ሊያ ካሳ ምላሽ ንምርካብ ዝገበርናዮ ፈተነ ኣይሰመረን። ካብቶም ኣብ ቀይዲ ዝኣተው፡ ምስግና ስዩምን ተሾመ ጠማለውን ምስ'ቲ ትካል ቴሌቪዥን ክሰርሑ ዝጸንሑ ዀይኖም፡ ሓበን ሓለፎም፣ ሃይለሚካኤል ገሰሰን ዳዊት መኮነን ድማ፡ ቅድም ኢሉ ‘ብገምጋም’ ተኣጊዶም ከም ዝፀንሑ ጸብጻባት ይሕብሩ። ካብቶም ኣብ ቀይዲ ዝኣተዉ ጋዜጠኛታት ሓደ ዝዀነ ሓበን ሓለፎም፡ ኣብ ትግራይ ግዝያዊ ክልላዊ ምምሕዳር ኣብ ዝቖመሉ እዋን’ውን ንልዕሊ ሓደ ሰሙን ኣብ ቀይዲ ኣቲዩ ከምዝነበረ ይፍለጥ። ቴሌቪዥን ትግራይ፡ ኣብ መወዳእታ ወርሒ ሕዳር 2020 ጀሚሩ ንዝተወሰነ እዋን ኣገልግሎቱ ተቛሪጹ ዝነበረ ዀይኑ፡ ሰራሕተኛታት እቲ ትካል ብዝተገበረሎም ጻውዒት መሰረት ስራሕ ጀሚሩ ምንባሩ ይዝከር።	https://www.bbc.com/tigrinya/articles/cw834xpz4g2o
politics	ዛንታ'ቲ ምስ ሄሊኮፕተሩ ናብ ጣሊባን ኢዱ ዝሃበ ፓይለት	"መሓመድ እድሪስ ሞማንድ ምስ ቢቢሲ ኣብ ዝገበሮ ቃለ መጠይቕ፡ “ብዙሓት ሰባት ብኣይ ሕጕሳት ዘይክዀኑ ይኽእሉ እዮም። ኣነ ግን ይብል ኣለኹ፡ እዛ መሬት ልክዕ ከም ኣደ እያ፤ ዝዀነ ሰብ ከኣ ክኸድዓ የብሉን” ኢሉ። መሓመድ፡ ኣፍጋኒስታን ኣብ ኢድ ጣሊባን ቅድሚ ምውዳቓ፡ ሓደ ካብቶም ውሑዳት ብመንግስቲ ኣሜሪካ ምምራሕ ሄሊኮፕተር ዝተማሃሩ ፓይለታት’ዩ። እንተዀነ ኣብ ዝሓለፈ ዓመት ጣሊባን ንካቡል ክሕዛ ኣብ ዝቐራረበሉ ዝነበረ እዋን፡ ሄሊኮፕተር ሑዙ ናብቶም ክዋግኦም ኢሉ ብረት ዝዓጠቐሎም ጣሊባን ኢዱ ሂቡ። መሓመድ ኣብ ታሪኽ ኣፍጋኒስታን ሄሊኮፕተር ሒዙ ናብ ጸላኢኡ ኢዱ ዝሃበ ናይ መጀመርታ ፓይለት’ዩ። “ኣነ ናይ ኣፍጋኒስታን ንብረት ምሕላው’ዩ ዕላማይ” ብምባል ከኣ የረድእ። ንሱ  ኣብ 2009’ዩ ናብ ሰራዊት ኣፍጋኒስታን ተጸንቢሩ። ናብ ኣሜሪካ ብምኻድ፡ ኣብ ዌስት ፖይንት ዝብሃል ቦታ ንኣርባዕተ ዓመታት ብወተሃደራት ኣሜሪካ ምምራሕ ሄሊኮፕተር ተማሂሩ። ክምሃር እንከሎ፡ ንሓደ ወተሃደር ምምራሕ ሄሊኮፕተር ንኽምሃር ክሳብ 6 ሚልዮን ዶላር ወጻኢ ከም ዝግበረሉ በቶም ዓለምቱ ተነጊርዎ’ዩ። መሓመድ ከምዚ ዓይነት ትምህርቲ ምርካቡ ኣዝዩ ሕጕስ’ዩ። ነታ ኣብ ኣሜሪካ እንከሎ ንልምምድ ወጺኡ ናይ ምትኳስ ፈተነ ዘካየደላ መዓልቲ ኣይርስዓን’ዩ። “ኣዝየ ሕጕስን ህንጡይን’የ ነይረ። ኣብ ህይወተይ ሄሊኮፕተር ሒዘ ሰማይ ሰማይ ክኸይድ ዘኽእል ዕድል ከጓንፈኒ’ዩ ኢለ ሓሲበ ኣይፈለጥን’የ፡” ይብል። ኣርባዕተ ዓመታት ዝወሰደ ልምምድ ድሕሪ ምግባር፡ ናብ ሃገሩ ተመሊሱ ስድራኡ ክርኢ ጀሚሩ። ከይደንጐየ፡ ስርሓት ሩስያ ዝዀነት ኤም ኣይ 17 ዝዓይነታ ሄሊኮፕተር ሒዙ ኣብ ምዕራብ ኣፍጋኒስታን ኣብ ዝርከብ ሄራት ኣብ ዝበሃል ቦታ ተመዲቡ። “ኣብ መወዳእታ 2018 ሓዲሽ ቴክኖሎጂ ሓይሊ ኣየር ዝተመሃርና መንእሰያት ‘ብላክ ሃውክ’ ዝዓይነተን ሄሊኮፕተራት ከነብርር ስለ ዝተሓረና፡ ናብአን ተሰጋጊረ” ይብል። እዘን ሄሊኮፕተራት ንቀረብን ንመጓዓዝያን ዘገልግላ ዓበይቲ ሄሊኮፕተራት’የን። መንግስቲ ኣሜሪካ ምስ መላፍንቱ ብምዃን፡ ኣብ ኣፍጋኒስታን ዝነበሩ ናይ ወጻኢ ሓይልታት ካብታ ሃገር ምስ ወጽኡ፡ ኣፍጋናውያን ንሃገሮም ካብ ጣሊባን ንኽከላኸሉ ብምሕላን ዓሰርተታት ቢልዮናት ዶላራት ብምውጻእ ንሰራዊት ኣፍጋኒሰታን ኣሰልጢኖምን ኣዕጢቘምን’ዮም። እንተዀነ እዚ ሕልሚ’ዩ ኰይኑ ተሪፉ። ፕረዚደንት ጆ ባይደን ኣብ ሚያዝያ 2021 ሰራዊት ኣሜሪካ፡ 11 መስከረም ካብ ኣፍጋኒስታን ጠቕሊሉ ክወጽእ ምዃኑ ምስ ሓበረ፡ ሰራዊት ኣፍጋኒስታን ዝቈጻጸሮም ዝነበረ ሓያሎ ቦታታት ብጣሊባን ክምንዛዕ ግዜ ኣይወሰደን። ሰራዊት ኣሜሪካ 31 ነሓሰ ካብ ኣፍጋኒስታን ክወጽእ ኣብ ዝጀመረሉ ኸኣ፡ ጣሊባን ናብ ርእሰ ከተማ ካቡል ክጽጋዕ ኣይደንጐየን። 6 ነሓሰ ጣሊባን ንሓንቲ ርእሰ ከተማ ናይ ሓደ ዞባ ተቘጻጸረ። በብሓደ ንብዙሓት ከተማታት ድሕሪ ምሓዝ 15 ነሓሰ ንካቡል ብዘይ ኵናት ተቘጻጺርዋ። እቲ ብዓሰርታት ቢልዮናት ዶላር ዝዓጠቐን ዝሰልጠነን ሰራዊት ኣፍጋኒሰታን ብቕጽበት ሃደሽደሽ ኢሉ። ብዙሓት ካብ መራሕቲ እታ ሃገር ናብ ወጸኢ ሃዲሞም፤ ዓሰርታት ኣሽሓት ኣፍጋናውያንን ወጻእተኛታትን ካብታ ሃገር ብህጹጽ ክወጽኡ ተዲዶም። ፕረዚደንት ጆ ባይደን ነቶም ዋላ ሓንቲ ከይተዋግኡ ዝሃደሙ መራሕቲ እታ ሃገር ብተሪር ነቒፍዎም። መሓመድ፡ 14 ነሓሰ ናብቲ ኣብ ካቡል ዝርከብ መደበር ሓይሊ ኣየር ኣንጊሁ ከም ዝኸደ’ዩ ዝሕብር። እቲ ኣብቲ መዓስከር ዝጸንሖ ኵነታት ወጥሪ ዝዓሰሎ’ዩ ነይሩ። ምኽንያቱ ጣሊባን ድሮ ናብ ወሰናስን እታ ከተማ ተጸጊዑ ነይሩ። ላዕለዎት ሓለፍቲ እታ ሃገር ክሃድሙ ይዳለዉ ከም ዘለዉ ዝሕበር ጽንጽንታ’ውን ኣብ ኣእዛን ኵሉ ሰብ በጺሑ ነይሩ’ዩ። እቲ መደበር ሓይሊ ኣየር ኣብ ትሕቲ ምቁጽጻር ወተሃደራት ኣሜሪካ’ዩ ነይሩ። ክሳብ መዓስ’ዩ ከምኡ ኢሉ ክጸንሕ ግን ዝዀነ ዝግመቶ ኣይነበረን። መሓመድ “ኣብቲ ሓይሊ ኣየር ሓላፊና ዝነበረ ኮማንደር፡ ኵልና ፓይለታት ነተን ነፈርትን ሄሊኮፕተራትን ሒዝና ናብ ኡዝበኪስታን ክንከይድ ሓቢሩና” ይብል። በቲ ትእዛዝ ግን መሓመድ ኣይተሓጐሰን። “ኣዛዝየይ ንሃገረይ ክኸድዓ’ዩ ዝእዝዘኒ ነይሩ፤ ንኸምዚ ዓይነት ትእዛዝ'ከ ከመይ ኢለ ክቕበሎ እኽእል?” ይብል። መሓመድ ዝዀነ ስጕምቲ ቅድሚ ምውሳዱ ናብ ስድራኡ ብምድዋል ምኽሪ ሓቲቱ። ወላዲኡ፡ “እታ ሄሊኮፕተር ናይ ኣፍጋኒስታን’ያ” ብምባል ንሃገሩ ብምኽዳዕ ካብታ ሃገር እንተወጺኡ ንዘልኣለም ይቕረ ከም ዘይብለሉ ገሊጽሉ። መበቆል ዓዱ ትርከበሉ ኣብ ምብራቕ ኣፍጋኒስታን ትርከብ ዞባ ኩናር ድሮ ኣብ ትሕቲ ቍጽጽር ጣሊባን ኣትያ ነይራ። ኣቦ መሓመድ ድሮ ናብ ኣመሓደርቲ እቲ ዞባ ደዊሉ ብምዝርራብ፡ መሓመድ ምስ ሄሊኮፕተሩ ናብቲ ዞባ እንተመጺኡ ዝጻብኦ ሰብ ከም ዘይህሉ ተሓቢርዎ። ካብዚ ብምብጋስ መሓመድ ብዛዕባ ምህዳም ክሓስብ ጀሚሩ፤ እንተዀነ እቶም ኣብታ ሄሊኮፕተር ኣባላቱ ዝዀኑ ሰባት ዝተርፉሉ ኣገባብ ከናዲ ነይርዎ። “ነፍሲ ወከፍ ብላክ ሃውክ ኣርባዕተ ኣባላት’ዮም ዘለዉዋ። በቲ ኣነ ዘውጻእክዎ ውጥን ክሰማምዑ ከም ዘይክእሉ ኸኣ ኣዝየ ርግጸኛ’የ ነይረ። ንህወተይ ኣብ ሓደጋ ብምእታው ነታ ሄሊኮፕተር ክዕንውዋ’ውን ምኽኣሉ ነይሮም” ይብል። ንህይወተይን ንህይወቶም ኣብ ሓደጋ ዘየእቱ ሓሳብ ከመንጩ ነይሩኒ። “ነቲ ኣዛዚና፡ እታ ሄሊኮፕተር ቴክኒካዊ ጸገማት ከም ዘለዋ ብምሕባር ሕጂ ክትበርር ከም ዘይትኽእል ነጊረዮ። እቶም ኣባላተይ ነዚ ምስ ሰምዑ ነነጢሮም ካብታ ሄሊኮፕተር ብምውራድ፡ ናብተን ካልኦት ናብ ኡዝበኪስታን ዝብገሳ ዝነበራ ሄሊኮፕተራት ከይዶም።"" ኵለን ሄሊኮፕተራት ምስ ከዳ፡ መሓመድ ንበይኑ ክፍትና’የ ብምባል ናብቲ 30 ደቓይቕ ጥራይ ዝወስደሉ ዞባ ኩናር በረራ ጀሚሩ። “ንኽፍሊ ምቁጽጻር በረራታት እቲ መደበር ሓይሊ ኣየር ኣሜሪካውያን’ዮም ዝቈጻጸርዎ ነይሮም። ብራድዮ ናብ ኡዝበኪስታን ይኸይድ ምህላወይ ብምሕባር፡ ቅሩብ ደቓይቕ ምስ ተጓዓዝኩ ራዳረይ ብምጥፋእ ትኽ ኢለ ናብ ኩናር ኣምሪሐ"" ኢሉ። ኣስዒቡ፡ “ኣብታ ዓደይ ኣብ ጥቓ ገዛና ዓሊበ፤ ካብ ጣሊባን ፍቓድ ምስ ተዋህበኒ ነታ ሄሊኮፕተር ዳግማይ ብምልዓል ናብቲ ሄሊኮፕተራት ነዳዲ ዝመልኣሉ ቦታ ወሲደያ” ይብል። ንዝወሰዶ ስጕምቲ ካብ ስድራኡ፡ ኣዕርኹቱን ጐሮባብቱን ምሉእ ደገፍ ከም ዝረኸበሉ’ዩ ዝሕብር። “እቶም ኣሜሪካውያን ኣማኸርቲ ሰለስተ ግዜ መልእኽቲ ጽሑፍ ሰዲዶምለይ። ዋላ ነታ ሄሊኮፕተር ገዲፍካ ምስ ስድራኻ ምጻእ ካብዚ ዓዲ ከነውጽኣካ ኢና ኢሎምኒ። ኣነ ግን ነቲ ዘቕረቡለይ ሕቶ ኣይተቐበልክዎን፡” ኢሉ። ኣብ መወዳእታ ሰነ 2021፡ ሓይሊ ኣየር ኣፍጋኒስታን 167 ሄሊኮፕተራትን ነፈርትን ከም ዝነበራኦ ሰነዳት ኣሜሪካ ይሕብር። እንተዀነ ካብዚአን እተን ዝበዝሓ ብየዕሩኽ መሓመድ ናብ ኡዝበኪስታንን ካልኦ ሃገራትን ግዒዘን’የን። 16 ነሓሰ ብሳተላይት ዝተሰኣለ ስእሊ፡ መዓርፎ ነፈርቲ ኡዝበኪስታን ኤም ኣይ 17፡ ኤም ኣይ 25 ፡ ብላክ ሃውክን፡  ኤ 29 ዝዓይነተን ልዕሊ 20 ሄሊኮፕተራት ዓሊበናኦ እንከለዋ የርኢ። ሕጂ ኣብ ኣፍጋኒስታን ክንደይ ሄሊኮፕተራት ኣብ ንጡፍ ስራሕ ከም ዘለዋ ዝተፈለጠ ነገር የለን። “ሕጂ ሓያለ ኣብ ስራሕ ዝርከባ ብላክ ሃውክ ኣለዋ። ኣፍጋናውያን መሃንዲሳት ብወሑድ ጸጋታት የዐርዮም ከም ዝሰርሓ ይገብሩወን ኣለው። ቀስ ብቐስ ከኣ ነተን ዝተረፋ’ውን ጸጊንና ከም ዝሰርሓ ክንገብረን ኢና” ይብል መሓመድ። ንሱ ነቶም ንብረት ኣፍጋኒስታን ሒዞም ናብ ካልእ ሃገር ዝኸዱ መሳርሕቱ ጌጋ ከም ዝገበሩ’ዩ ዝገልጽ። “እዞም ሄሊኮፕተራት ሒዞም ናብ ኡዝበኪስታን ዝኸዱ፡ ነዛ ሃገር’ዮም ጥራያ ኣትሪፎማ። እተን ሄሊኮፕተራት ናይ ኣፍጋኒስታን’የን፤ ኣዝየን ድማ ክቡራት’የን። ተመሊስና ንረኽበን’ውን ኣይመስለንን።” መሓመድ፡ ብኣሜሪካ ሰልጢኑ ናብቶም ኣንጻር ኣሜሪካ ዝዀኑ ጣሊባን ክብርቲ ሄሊኮፕተር ሒዙ  ምኻዱ ጌጋ ከም ዘይኮነ’ዩ ዝገልጽ። “መንግስታት ኵሉ ግዜ ይቐያየሩ’ዮም፡ ከምዚ ከማይ ዝዀነ ህዝቢ ኸኣ ናይ ሃገር’ዩ፤ ንሃገር ድማ’ዩ ዘገልግል። ወተሃደር ኣብ ፖለቲካ ኢዱ ከእቱ የብሉን፤ ሃገር ኣብ ከምዚ ከማይ ዝኣመሰለ ሞያውያን ብዙሕ ንዋት’ያ ኣፍሲሳ” ብምባል እቲ ዝወሰዶ ስጕምቲ ኣዝዩ ቅኑዕ ምንባሩ’ዩ ዝገልጽ። ዋላ’ኳ ጣሊባን ንዝሓለፈ ሓደ ዓመት ንኣፍጋኒስታን እንተመርሓ፡ ዝዀነት ሃገር ከም ሕጋዊ መንግስቲ ኣይተቐበለቶን ዘላ። መሓመድ ግን ዋላ ከምኡ ይዅን ኣብ ሓሳቡ ጽኒዑ ከምዝኸይድ’ዩ ዝሕብር። “ክሳብ መወዳእታ ሕልፈት ህይወተይ በዚ ሞያይ ንሃገረይ ምግልጋል ክቕጽል’የ” ኸኣ ይብል - መሓመድ።"	https://www.bbc.com/tigrinya/articles/cp4drvve9p4o
sports	ዋንጫ ዓለም 2022 ካብቲ ዝተወጠነሉ ሓደ መዓልቲ ኣቐዲሙ ክጅምር'ዩ	"ዋንጫ ዓለም 2022፡ ካብቲ ተወጢኑሉ ዝጸንሐ፡ ብሓደ መዓልቲ ቐዲሙ 20 ሕዳር ኣብ ሞንጎ ቐጠርን ኤኳዶርን ብዝካየድ ግጥም ክጅምር ምዃኑ ተፈሊጡ። እቲ ናይ ምድብ ""ሀ""  [Group A] መጀመሪ ጸወታ ንሰኑይ 21 ሕዳር 2022 ከም ሳልሳይ ግጥም ኮይኑ ክካየድ እዩ መደብ ተታሒዙሉ ነይሩ። ናይቲ ውድድር መኽፈቲ ፀዋታ ድማ ብመሰረት እቲ ኣቐዲሙ ተታሒዙ ዝነበረ መደብ ሰኑይ 20 ሕዳር 2022 ሰኔጋል ኣንጻር ሆላንድ ዝካየድ ግጥም ክኸውን ኔርዎ። ይኹን እምበር ምምሕዳራዊ ኣካል ፊፋ ንጸወታ ቀጠር ናብ ቅድሚት ንምምፃእ ሓሳብ ኣቕሪቡ ኣሎ። ምስ ቀጠርን መጋጥምታ ኤኳዶርን'ውን ዘተ ተኻይዱ እዩ። እቲ ዝቐረበ ሓሳብ ድማ ምስቲ ""ኣእንጋዲት ሃገር ኣብ ናይ መኽፈቲ ጸወታ ክትሳተፉ ኣለዋ"" ዝብል ናይ ሕሉፍ ተሞክሮ ዝሰማማዕ ኮይኑ'ሎ። ናይ መወዳእታ ውሳነ ብቤትጽሕፈት ቤት ምኽሪ ፊፋ ክወሃብ ትፅቢት ይግበር። እቲ ቤት ምኽሪ ንሽዱሽተ ፕረዚደንታት ኮንፈደረሽንን ፕረዚደንት ፊፋ ጂያኒ ኢንፋንቲኖን ዝሓቖፈ እዩ። ከምቲ ትጽቢት ዝግበረሉ እንተፀዲቑ፡ ሰኔጋል ኣንጻር ሆላንድ ዝካየድ ግጥም ሰኑይ 21 ሕዳር ክካየድ'ዩ። ኣብቲ ናይ መጀመርታ መዓልቲ ሰንበት 20 ሕዳር፡ ሓደ ግጥም [ቀጠር ምስ ኤኳዶር] ከምኡ ድማ ሰኑይ ሰለስተ ግጥማት ይካየዱ ኣለዉ ማለት'ዩ።"	https://www.bbc.com/tigrinya/articles/cv2edype7gdo
politics	ትራምፕ፡ ኣንጻሩ ንዝመስከሩ ላዕለዎት ሓለፍቲ ሰጒጉ	"ፕረዚደንት ኣመሪካ ዶናልድ ትራምፕ፡ ቀሪቡሉ ኣብ ዝነበረ ክሲ ኣንጻሩ ንዝመስከሩ ክልተ ላዕለዎት ሓለፍቲ ካብ ስረሖም ኣባሪሩ። ልኡኽ ኣመሪካ ኣብ ሕብረት ኣውሮጳ፡ ኣምባሳደር ጎርደን ሶንድላንድ፡ ፕረዚደንት ትራምፕ፡ ካብ ስልጣኑ ክኣልዮ ከምዝደለየ ከምዝተነገሮ ገሊጹ። ኣብ ጉዳይ ዩክሬን ላዕለዋይ ኣማኻሪ ሌቴናንት ኮሎኔል ኣሌክሳንደር ቪንድማን፡ ቅድሚ ሰዓታት ካብ ዋይት ሃውስ ተሰናቢቱ ኣሎ። ፕረዚደንት ትራምፕ፡ ኣብ ዝሓለፈ ረቡዕ ሰኔት ኣመሪካ ካብ ዝቐረበሉ ክሲ [ኢምፕችመንት] ነጻ ምስ በሎ፡ ኣብ ኣባላት ቤት ጽሕፈቱ ምቅይያር ክገብር ከምዝደሊ ገሊጹ ነይሩ። ላዕለዋይ ጠበቓ ቤት ምኽሪ ሃገራዊ ጸጥታ ዝነበረ ፍላይ ማንታ ሌተናንት ኮሎኔል ኣሌክሳንደር ቪንድማን፡ የቭገንስ ቪንድማን፡ 'ውን ናብ ወታሃደራዊ ክፍሊ ክምለስ ተገይሩ ኣሎ። ንምብራር ኮሎኔል ኣለክሳንደር ዝተቓወመ ኣማኻሪኡ፡ "" ቪንድማን ሓቂ ስለዝተዛረበ ውጻእ ተባሂሉ፤ ክብሩ፣ ንሓቂ ዘለዎ ውፉይነት ነቲ ሓያል እየ ዝብል ኣፍሪሕዎ"" ክብል ተዛሪቡ። ብተወሳኺ "" ኮሎኔል ቪንድማን፡ ሓቂ ምዝራቡ ስርሑን ሞይኡን ኣስኢንዎ"" ብምባል ፕረዚደንት ትራምፕ ዝወሰዶ ስጉምቲ ቅሉዕ ሕነ ምፍዳይ ምዃኑ ገሊጹ። እቲ ፕረዚደንት በቲ ኮሎኔል ሕጉስ ከምዘይኮነ ዝሓለፈ ዓርቢ ንጋዜጠኛታት ተዛሪቡ ነይሩ።"	https://www.bbc.com/tigrinya/news-51424893
business	ብሉጻት 10 መገዲ ኣየራት ዓለም ኣየኖት እዮም?	"ስካይትራክስ ዎርልድ ኤይርላይን ኣዋርድስ፡ ናይዚ እዋን ብሉፃት ዝበሎም መገድታት ኣየር ወግዓዊ ጌሩ። ኣብ  ኢንዱስትሪ ኣቪዬሽን ዓብይ ግምት ካብ ሞንጎ ዝወሃቦም ሓደ ዝኾነ  ሽልማት ስካይትራክስ ዎርልድ ኤይርላይን ኣዋርድስ፡ ኣብ 2021፡ ኳታር ኤይርዌይስ  ብሉፅ መገዲ ኣየር  ዓለም ከምዝኾነ ኣፍሊጡ። ስካይትራክስ ኣብቶም ዝሓለፉ 23  ኣዋርሕ ካብ 13 ሚልየን ገየሽቲ ኣኪበዮ ብዝበሎ ሓበሬታ መሰረት፡  ካብ ኳታር ኤየርዌይስ ቀፂሉ፡ ኣብቲ ትማሊ ወግዓዊ ዝኾነ ስካይትራክስ ዎርልድ ኤይርላይን ኣዋርድስ፡ ካብቶም ካብ ቀዳማይ ክሳብ ሓምሻይ ዝተፀርሑ መገዲ ኣየራት ብተወሳኺ፡ መገዲ ኣየር ካቲ ፓሲፊክ፣ ኢቫ ኤይር፣ መገዲ ኣየር ካንታስ፣ መገዲ ኣየር ሃይናን፣ መገዲ ኣየር ፈረንሳይ ብሉፃት መገዲ ኣየር ተባሂሎም ክሳብ ዓስራይ ደረጃ ተሰሪዖም ኣለዉ። መገዲ ኣየር ኢትዮጵያ፡ ኣብዚ ዓመት፡ ቅድሚ ሕዚ ካብ ዝነበሮ ሸውዓተ ደረጃታት ብምምሕያሽ፡ ኣብ መበል 37 ደረጃ ተሰሪዑ። ኣብ ኣፍሪቃ ካብ ዝርከቡ ካልኦት መገድታት ኣየር፡ መገዲ ኣየር ኬንያ ኣብ መበል 79፣ ናይ ሞሮኮ ሮያል ኤይር ማሮክ ኣብ 81፣ ኤይር ሞሪሺየስ ድማ ኣብ መበል 82 ደረጃ ተሰሪዖም ኣለዉ። መገዲ ኣየር ኢትዮጵያ፡ ብሉፅ መገዲ ኣየር ኣፍሪቃ ተባሂሉ ብስካይትራክስ ዎርልድ ኤይርላይን ኣዋርድስ ተሸሊሙ። ካብዚ ብተወሳኺ እቲ መገዲ ኣየር፡ ብሰለስተ ዘፈራት ኣህጉራዊ መገዲ ኣየር ተባሂሉ። እቲ መገዲ ኣየር ኣብ ኣፍሪቃ  ብቢዝነስን ኢኮኖሚን ክላስ ብሉፅ ተባሂሉ ተሸሊሙ። ኣብ ኣፍሪቃ  ብሉፅ ካቢን ክሩ (ሰራሕተኛታት በረራ) ዝሓዘ መገዲ ኣየር ተባሂሉ፡ ሽልማት ስካይትሬክስ ዎርልድ ኤየርላይን ወሲዱ። ነቲ ሽልማት ስዒቡ ዋና ስራሕ ኣካያዲ መገዲ ኣየር ኢትዮጵያ ተወልደ ገ/ማርያም፡ እቲ ትካል ሽልማት ስካይትራክስ ምርካቡ፡ እቲ መገዲ ኣየር ንገያሾ ዓለምለኸ ደረጃ ዝሓለወ ኣገልግሎት ይህብ ከምዘሎ ዘረጋግፅ'ዩ ኢሉ። "" . . . ሽልማት ስካይትራክስ እቲ መገዲ ኣየር ናብ ትኽክለኛ ኣንፈት የምርሕ ከምዘሎ ዘርእይ'ዩ፡ በዚ ድማ ብዓሙቕ ኩርዓት ነዞም ሽልማታት ክንቅበል ኢና"" ኢሉ። መገዲ ኣየር ኢትዮጵያ፡ ምስ ኲናት ትግራይ ስሙ ዝለዓል ዘሎ ኾይኑ፡ ኣጽዋራት ውግእ ኣጓዓዒዙ’ዩ ክብል ሲኤንኤን ናይ ሰብን ሰነድን መረዳእታ ዘካተተ ጸብጻብ ምውጽኡ ይዝከር። እቲ መገዲ ኣየር ብወገኑ ነቲ ክሲ ነጺጉዎ። ስካይትራክስ ንፈረንሳዊ መገዲ ኣየር ኤየር ፍራንስ፡ ናይ ኣውሮጳ ብሉፅ መገዲ ኣየር ክብል ሓርይዎ። ናይ ብሪጣንያ ብሪቲሽ ኤይርዌየስን ናይ ጀርመን ሉፍታንዛን ድማ ካብ ኤይር ፍራንስ ቀፂሎም ብሉፃት መገድታት ኣየር ኣውሮጳ ተባሂሎም። ኣብ ሰሜን ኣሜሪካ ካብ ዘለዉ መገድታት ኣየር ድማ፡ ኣሜሪካዊ መገዲ ኣየር ዴልታ ቀዳማይ እንትኾን፡ መገዲ ኣየር ጄትብሉን ኤይር ካናዳን ከኣ፡ ኣብ ካልኣይን ሳልሳይን ደረጃታት ተሰሪዖም። መገዲ ኣየር ኳታር ኣብ ማእኸላይ ምብራቕ ካብ ዝርከቡ መገድታት ኣየር ብሉፅ ዝተብሃለ እንትኾን፡ ሕቡራት ዓረብ ኤሜሬትስ፣ ኤሜሬትስን መገዲ ኣየር ኢትሃድን፡  ኣብ ካልኣይን ሳልሳይን ደረጃ ተሰሪዖም። ስካይትሬክስ ዎርልድ ኤይርላይን ኣዋርድስ ብዝተፈላለዩ ዘርፍታት እዩ ሽልማት ዝህብ። ካብ ሞንጎ እዚኦም ብሉፅ ፅሩይ መገዲ ኣየር፣ ብሉፅ ካቢን ክሩን (ሰራሕተኛታት በረራ) ብሉፅ ቢዝነስ ክላስ ዝብሉ ዘርፍታት ይርከብዎ። ስካይትሬክስ፡ ካብ መስከረም 2019 ክሳብ ሓምለ 2021 ኣብ ዘለዉ 23 ኣዋርሕ፡ ኣብ 13 ነጥቢ 42 ሚሊየን ገያሾ ብመሰረት ዘካየዶ ዳህሳሳዊ መፅናዕቲ'ዩ፡ ብዝተፈላለዩ ዘርፍታት ብሉፃት መገድታታት ኣየር ዓለም ሓርዩ። ኣብቲ ዳህሳሳዊ መፅናዕቲ ልዕሊ 100 ዜግነት ዘለዎም ሰባት ከምዝተሳተፉ ዝገልፅ ስካይትሬክስ፡ ኣብቲ መፅናዕቲ ልዕሊ 350 መገድታት ኣየር ከምዝተሳተፉ ሓቢሩ። እቲ ትካል ኣብቲ ዳህሳሳዊ መፅናዕቲ ንዝተሳተፉ ሰባት ገንዘብ ኣይኸፍልን።"	https://www.bbc.com/tigrinya/news-58726374
politics	ኲናት ትግራይ፡ 'ወግዓዊ ቀዋሚ ምቁራጽ ተጻብኦታት' ክግበር ኣብ ስምምዕ ተበጺሑ	"መንግስቲ ኢትዮጵያን ሓይልታት ትግራይን ቀዋሚ ምቁራጽ ተጻብኦታት ክግበር ተሰማሚዖም። 'ክልቲኦም ወገናት ወግዓዊ ምቁራጽ ተጻብኦታት ከካይዱ ተሰማሚዖም ኣለዉ' ክብል ፍሉይ ልኡኽ ሕብረት ኣፍሪቃ ፕረዚደንት ናይጀርያ ነበር ኦሉሶጉን ኦባሳንጆ ኣብ ፕሪቶርያ ኣብ ኣብ ዝሃቦ ጋዜጣዊ መግለጺ ኣፍሊጡ። ""ኣብ ባይታ ዘሎ ጸጥታዊ ኩነታት ኣብ ግምት ብምእታው ዕጡቓት ህወሓት ብረቶም ኣውሪዶም ናብ ማሕበረሰብ ተመሊሶም ንክጣየሱ ተሰማሚዕና"" ክብሉ ክልቲኦም ኣብ ዘውጽእዎ ሓበራዊ መግለጺ ኣፍሊጦም። ""ተጻባኢ ፕሮፓጋንዳ ንምቁራጽ"" ተሰማሚዖም ከምዘለዉ'ውን ገሊጾም ኣለዉ። ነቲ ሓሙስ 3 ሕዳር ካልኣይ ዓመቱ ዝመልእ ኲናት ትግራይ ንምፍታሕ ብሕብረት ኣፍሪቃ ዝምራሕ ቀጥታዊ ዘተ ሰላም ኣብ መንጎ ክልቲኦም ተጻባእቲ ወገናት ኣብ ደቡብ ኣፍሪቃ ንልዕሊ ሓደ ሰሙን ክካየድ ምጽንሑ ይፍለጥ። እቲ ኣብ መንጎ ክልቲኦም ተጻባእቲ ወገናት ክካየድ ዝጸንሐ ልዝብ ፍሉይ ልኡኽ ሕብረት ኣፍሪቃ ኦባሳንጆ፡ ፕረዚደንት ኬንያ ነበር ኡህሩ ኬንያታን ምኽትል ፕረዚደንት ደቡብ ኣፍሪቃ ነበር ዶክተር ፑምዚለ ምላምቦ-ንጹካን ክምራሕ ዝጸንሐ'ዩ። እቲ ጉጅለ ተግበራውነት እቲ ሎሚ ዝፍረም ዘሎ ስምምዕ ንምርግጋጽ ክካታተል ምዃኑ ኣብቲ እቶም ኣዛተይቲን ወከልቲ መንግስቲ ኢትዮጵያን ህወሓትን ዝተረኽብሉ ጋዜጣዊ መግለጺ ተገሊጹ። መራሒ ጉጅለ ልኡኽ ትግራይ ጌታቸው ረዳ ኣብቲ ኣጋጣሚ ኣብ ዘስምዖ መደረ፡ ""ሕድገታት"" ከምዝገበሩ ተዛሪቡ። እቲ ስምምዕ ኣብ ግብሪ ክትርጎም ዝተማሕጸነ ጌታቸው፡ እቲ ኩናት ኣብ ልዕሊ ህዝቢ ትግራይ ዘውረዶ ጉድኣት ዓቢ ምዃኑ ኣብሪሁ። መራሒ ጉጅለ ልኡኽ መንግስቲ ኢትዮጵያ ሬድዋን ሑሴን ብወገኑ፡ እቲ ስምምዕ ከምዘሐጎሶ ብምግላጽ ንሕብረት ኣፍሪቃን እቶም ኣሻማገልቲን ዘለዎ ናእዳ ገሊጹ። ሚኒስተር ጉዳያት ወጻኢ ደቡብ ኣፍሪቃ ኣብቲ ናይ ፌርማ ጽንብል ኣብ ዘስምዓቶ ቃል፡ ""ኣብዚ ክፍሊ'ዚ እታ ዝለዓለ እፎይታ ዝረኸበት ሰብ ኮይነ ኣለኹ"" ክትብል በቲ ስምምዕ ዝተሰምዓ ሓጎስ ገሊጻ። ስምምዕ ምቀራጽ ተጻብኦታት ብምግባሮም ""ንመራሕቲ ክልቲኦም ወገናት እንቋዕ ኣሓጎሰኩም"" ድሕሪ ምባል፡ ፕረዚደንት ሲሪል ራማፖዛ ሃገሩ ነቲ ዘተ ሰላም ከተአንግድ ብምፍቃዱ ንኢዳ። እቲ ጽባሕ ሓሙስ ካልኣይ ዓመቱ ዝመልእ ዘሎ ኲናት ትግራይ፡ ኣብ ሰሜን ኢትዮጵያ ሰፊሕ ምፍንቓልን ጥምየት ዝርከቦ ከቢድ ሰብኣዊ ቅልውላዉ ምስዓቡ ይፍለጥ። ብሰንኪ'ቲ ኲናት፡ ብኣማኢት ኣሽሓት ዝቑጸሩ ሰባት ምቕታሎም ይግለጽ።"	https://www.bbc.com/tigrinya/articles/c3gk2n735jyo
health	ጃፓን፡ ብምኽንያት ኮሮናቫይረስ 3,700 ሰባት ኣብ ውሽጢ መርከብ ተወሺቦም	ኣብ ጃፓናዊት ወደብ ኦካሃማ ዝበጽሐት መርከብ፡ 10 ተሳፈርታ ኮሮናቫይረስ ከምዝተረኸቦም ተገሊጹ። ኣብታ ብ'ዳያመንድ ፐሪንስስ' እትፍለጥ 3,700 ሰባት ጽዒና ዝነበረት መርከብ፡ ኣብ 300 ተሳፈርቲ ጥራሕ ብዝተገብረ ምርመራ እዮም  እቶም 10 ሰባት ተረኺቦም። እቲ ምርመራ እንትቕጽል ካልኦት ተወሰኽቲ በቲ ቫይረስ ዝተለኸፉ ሰባት ክህልዉ ከምዝኽእሉ ይግመት። እቲ ኣብታ መርከብ ዝካየድ ዘሎ ምርመራ ዝተጀመረ፡ ሓደ ኣብ ዝሓለፈ ወርሒ ኣብታ መርከብ ተሳፊሩ ዝነበረ ወዲ 80 ዓመት ተወላዲ ሆንግ ኮንግ ዝኾነ ሽማግለ፡ በቲ ሕማም ምስተታሕዘ እዩ። እቶም ዛጊድ ኣብ ደሞም ዝተረኸቦም ዓሰርተ ሰባት ኩሉም ዕድመኦም ልዕሊ 50 ዓመት ዝኾኑ እዮም። ሚኒስትሪ ጥዕና ጃፓን ድማ እቶም ኮሮናቫይረስ ዝተረኽቦም ሰባት ናብ ማእከላት ሕክምና ይውሰዱ ከምዘለዉ ገሊጹ። ኣብ ቻይና ክሳብ ሕዚ 24,300 ሰባት በቲ ቫይረስ ዝተታሕዙ ኮይኖም፡ ቁጽሪ መወትቲ ድማ 490 በጺሑ ኣሎ። ካብ ቻይና ወጻኢ ድማ ዛጊድ ክልተ ሰባት ሞይቶም ኣለዉ። ተሳፈርትን ሰራሕተኛታትን እታ መርከብ ንኽልተ ሰሙን ኣብ ውሽጢ እታ መርከብ ክኽርደኑ ምዃኖም ተገሊጹ ኣሎ። እቲ ቫይረስ ክጫጫሕ ክልተ ሰሙናት ከምዝወስደሉ ሓካይም ይገልጹ። ኣብታ መርከቡ ዝተረኸቡ ክልተ ጃፓናውያን ሓዊሱ፡ ኣብ ጃፓን ቁጽሪ በቲ ቫይረስ ዝተታሕዙ ሰባት 20 በጺሑ ኣሎ።	https://www.bbc.com/tigrinya/news-51382404
health	ኣንፃር ምኽንሻብ ደቂ ኣንስትዮ ትቃለስ ኬንያዊት፡ ብልፅቲ ነርስ ዓለም ተባሂላ ተሸሊማ	"ኣንፃር ምኽንሻብ ደቂ ኣንስትዮን መርዓ ትሕቲ ዕድመን ትቃለስ ኬንያዊት ነርስ፡ ኣብ ዓለምለኻዊ ውድድር ነርስ ሽልማት 250 ሽሕ ዶላር ተዓዊታ። ኣብ ሰሜናዊ ኬንያ ኣብ ማርሳቢት ኣብ ዝርከብ ሆስፒታል ትሰርሕ ነርስ ኣና ካባሌ ዱባ፡ ኣብ ትነብረሉ ማሕበረሰብ ምኽንሻብ ደቂኣንስትዮ ደው ክብል ብምቅላሳ እያ ነዚ ኣብቲ ዝሓለፈ ሓሙስ ኣብ ዓለማዊ መዓልቲ ነርስ ዝተኻየደ  ውድድር (ግሎባል ነርሲንግ ኣዋርድ) ተዓዊታትሉ ዘላ። ኣብዚ ውድድር ስለዝተዓወትኩ ""ቃላት ይሓፅረኒ እዩ"" ክትብል ሓጎሳ ገሊፃ። ካባሌ፡ ኣብ መቦቆል ዓዳ ማርሳቢት ዝመስረተቶ 'ካባሌ ዱባ ፋውንደሽን' ሰገናት ኣዋልድ ኣብ ምብቃዕ ይሰርሕ። ኣና ካባሌ ዱባ ንቢቢሲ ኣብ ዝሃበቶ ቃል፡ ""እዚ ሽልማት፡ ሕዚ ዘለኒ ቤት ትምህርቲ ኣብ መላእ ኬንያ ንከስፋሕፍሖ ዝሕግዘኒ እዩ"" ኢላ። ካባሌ፡ ኣብ 2013 ኣቆፃፅራ ኣውሮጳውያን  ተምሃሪት ነርሲንግ እንከላ ኣብ ኬንያ ኣብ ዝተኻየደ ውድድር ፅባቐ ብምስታፍ፡ 'ሚስ ቱሪዝም ኬንያ 2013' ብምዃን ተዓዊታ እያ። ኣብዚ ውድድር ብዝተጎናፀፈቶ ዓወት ተሰማዕነት ብምርካባ ድማ፡ ኣብ መዓርነት ደቂኣንስትዮን ዕድል ትምህርትን ብዙሕ ስራሕ ሰሪሓ። ኣብ ትሕቲ ካባሌ ፋውንዴሽን ዝተመስረተ ቶርቢ ኣካዳሚ፡ ኣብ ሰዓት ናይ ንጉሆ ሰገናት ኣዋልድ፡ ኣብ ሰዓታት ድሕሪ ቀትሪ ድማ ወለደን ዝመሃርሉ እዩ። ሓደ ሓደ ግዘ ድማ ወለድን ውሉድን ሓደ ዓይነት ዕዮ ገዛ ይወሃቡ። ወይዘሪት ካባሌ፡ ካብ ቁሸት ቶርቢ ናብ ዩኒቨርሲቲ ኣትያ ዝተምሃረት ንሳ ጥራሕ ከም ዝኾነትን ኣዋልድ ክሳብ መባእታዊ ብርኪ ጥራሕ ከምዝመሃራን ትገልፅ። ሕዚ ብኤፒደምዮሎጂ (ስነ-ሕማም ለበዳ) ማስተርስ ዲግሪ ዝወነነት ጓል 31 ዓመት ካባሌ፡ ኣዋልድን ኣደታትን ንምብቃዕ ዝዓለመ ፋውንዴሽን መስሪታ ኣላ። ""ኣብ ትምህርቲ ፅኑዕ እምነት እዩ ዘለኒ። ፍረ ትምህርቲ ምስ ቀሰምኩ፡ ናብ ዓደይ ከይደ፡ ኣብኡ ንዝተረፈ ከብቅዕ ወሲነ"" ኢላ ካባሌ ንቢቢሲ ኣብ ዝሃበቶ ቃል። ብካባሌ ዱባ ፋውንዴሽን ኣቢላ ዝኸፈተቶ ቤት-ትምህርቲ፡ ወለዲ ኣብቲ ቤት ትምህርቲ መፅዮም ካብ ዝመሃርዎ ምንባብን ምፅሓፍን ብዝዘለለ፡ ብዛዕባ ጥዕና ስነ ተዋልዶን ስርዓተ ምርባሕን ትምህርቲ ይረኽቡ። ንርእሳ ገና ጓል 12 ዓመት እንከላ ግዳይ ምኽንሻብ ዝኾነት ኣና ካባሌ ዱባ፡ ስድርኣ ኣብ 14 ዓመታ በስገዳድ ከምርዕውዋ ኣብ ዝወሰንሉ እውን ካብ ትሕቲ ዕድመ መርዓ ሃዲማ እያ። ኣብ ኬንያ ምኽንሳብ ዘይሕጋዊ እኳ እንተኾነ፡ ኣብ ሰሜናዊ ኬንያ ግና 91 ሚእታዊት ደቂኣንስትዮ ንምኽንሻብ ዝተቓልዓ እየን። እዚ ውድድር ካብ 184 ሃገራት ልዕሊ 24 ሽሕ ነርስታት ዝተሳተፍሉ እዩ። ኣና ካባሌ ዱባ ኣብ ዓለምለኻዊ መድረኽ ብምዕዋት ሽልማት እንክትጎናፀፍ እዚ ንካልኣይ ግዘ እዩ። ኣብ 2019 ኣቆፃፅራ ኣውሮጳውያን ኣብ ኒውዮርክ ኣብ ዝተኻየደ ውድድር እውን ተዓዊታ እያ።"	https://www.bbc.com/tigrinya/61416583
entertainment	ዳዊት ዘርእዝጊ፡ ስነጥበባዊ ዓቕሙ ብስነፍልጠት ንምድራዕ ናብ ዩኒቨርሲቲ ዘምርሐ ኤርትራዊ	"ኣብ ውዑይ እዋን ንእስነቱ፡ ኮተቴ እንከሎ'ዩ ምስ ሙዚቃን መሳርሒ ሙዚቃን ተላልዩ። ""ወዲ 14 ዓመት እንከለኹ፡ ስምዒት ሙዚቃ ሓዲሩኒ፡ ክራር ክሕዝ ጀሚረ"" ብምባል ናብ ስነጥበብ ዓለም ብኸመይ ከምዝኣተወ የዘንቱ። ብድሕሪኡ'ውን፡ ነቲ ዘይተርፍ ሃገራዊ ኣገልግሎት ንምፍጻም ናብታ ብዙሓት መንእሰያት ኤርትራ ዝሓለፉላ ወተሃደራዊ ማእከል ስልጠና ሳዋ ኣምሪሑ። ዳዊት ዘርእዝጊ፡ ወተሃደራዊ ታዕሊም ምስወድአ፡ ናብ ሰራዊት ተመዲቡ ኣብ ዝተፈላለየ ቦታታት ተንቀሳቒሱ። ""ናብ ሰራዊት ምስ ተጸንበርኩ፡ እቲ ሰራዊት ብብዝሒ ክራር ስለዝሕዝ፡ ኣነ ካብቶም ክራር ዝሕዙ'የ ነይረ"" ብምባል፡ ውትህድርና ንዝነበሮ ናይ ሙዚቃ ጥሙሕ ከምዘይዓገቶ ይዛረብ። ስደትን ስነጥበብን ብዙሓት ስነጥበባውያን፡ ካብ ሃገሮም ወጺኦም ናብ ስደት ምስ ኣምርሑ፡ ስነጥበባዊ ሃለዋቶም እናሃሰሰ ክመጽእ ይርአ። ኣብ ዝተፈላለያ ሃገራት ፋሕ ምባሎም'ውን ነቲ ጸቢብ ዕድል ክሳብ ናብ ጠቕሊሉ ናይ ምዕጻው ዕጫ ከብጽሖ ከምዝኽእል ኣብ ገለ ስነጥበባውያን ዝተራእየ ተሞክሮ'ዩ። ዳዊት'ውን ከም ብዙሓት ጀመርትን ገዳይምን ኤርትራውያን ሙዚቀኛታት፡ ክሳብ 2005 ኣብ ሰራዊት ድሕሪ ምጽናሕ፡ ከምቶም ብዓሰርተታት ኣሽሓት ዝቝጸሩ መንእሰያት ናብ ስደት ከምርሕ ተገዲዱ። ኣብ ብሪጣንያ ዑቕባ ድሕሪ ምሕታቱ፡ ኣብታ ብዙሓት ኤርትራውን ስደተኛታት ካብ ዘአንገዳ ከተማታት ብሪጣንያ ዝኾነት ሊድስ ናብራ ስደት ክመርሕ ዝጀመረ ዳዊት'ውን፡ ነቲ ንስነጥበባዊ ሕልምታቱ ክዕንቅጽ ዝኽእል ብድሆታት ስደት ንምስጋር ከሰላስል ጀሚሩ። ይዅን እምበር ተኽእሎታትን ኣማራጺታትን ከምዘሎ'ዩ ከስተውዕል ክኢሉ። ""ሙዚቃ ኣድማሳዊ ቋንቋ'ዩ"" ኢሉ ዝኣምን ዳዊት ዘርእዝጊ፡ ምስ ኣብ ከባቢኡ ዘለዉ፡ ጸዓዱ ይዅኑ ጸለምቲ ሙዚቀኛታት ተሓባቢርካ ክስራሕ ከምዝኽእል ብምእማን፡ ዳህሳስን ርክባት ጀሚሩ። ""እታ ቀዳመይቲ መፍትሕ ዝደለኽዋ ኣነ ኣብዚ ስደት፡ ከመይ ጌርካ ምስ'ቶም ኣብ ከባቢኻ ዘለዉ ሙዚቀኛታትን ስቱድዮታትን ትሰርሕ'ዩ. . .እታ ሓንቲ ናይ ቋንቋ ሕቶ'ያ። ብግቡእ ምስኦም ክትረዳዳእ ክትክእል ኣለካ፡"" ይብል። ""ካልኣይ እንተኽኢልካ ሙዚቃ ይጸሓፍ'ዩ። እቲ ሜሎዲ ጽሒፍካ ትህቦም፡ ንሶም ከኣ ዘንብቡ እንተኾይኖም"" ነቲ ብድሆ ከምዘቕልሎ ይገልጽ። ""ልዕሊ ዅሉ ግን ምስኦም ክሰርሕ እኽእል'የ ኢልካ ንሓጐልካ ከተእምኖ ኣለካ"" ዝብል ዳዊት፡ ወጻእተኛታት ጓይላ ንምስራሕ ከጸግሞም ዝኽእል'ኳ እንተኾነ ኣብ ""ዘመናዊ ሙዚቃ"" ግን ብዙሕ ፍልልይ የብሉን ብሃላይ እዩ። ""ዝዀነ ኤርትራዊ ሙዚቀኛ፡ ኣብ ዘለዎ ሃልዩ ምስ ዝኾነ ሰብ ሙዚቃ ክሰርሕ ይኽእል'ዩ"" ዝብል እምነት ዘለዎ ዳዊት፡ ዋላ'ኳ ብውሱን ደረጃ ይዅን እምበር ብግብሪ ሰሪሑሉ'ዩ። ዳዊት ኣብ ዝተፈላለየ ኣጋጣሚታት ሙዚቃዊ ምርኢታት ከምዘቕረበን ሓያሎ ደርፍታት ከምዘፍረየን ይዛረብ። ብወግዒ ዘይተዘርግሓ ግን ዳርጋ ውዱኣት ደርፍታት ንኣፍቀርቲ ሙዚቃ ጆባእ ክብል ትጽቢት ከምዘለዎ'ውን ይዛረብ። ገለ ካብ ደርፍታቱ ኣብታ ""ሕልና ቻነል"" ('Hlna channel) ዝብል መጸውዒ ዘለዋ ቻነል ዩትዩብ ከምዘሎ ይገልጽ፣ ሓንቲ ካብተን ዝፈትወን ደርፍታቱ ኣብ ቀዳመይቲ ኣልበሙ ዝወጸት፡ ""ምጽማም"" እትብል ምዃና ኸኣ ይጠቅስ። ህዝቢ ከምዝከታተሎ ምፍላጡ ዓቢ ፍናን ከምዝህቦ ብምግላጽ፡ ንደገፍቱ ዘለዎ ኣኽብሮትን ምስጋናን ዓቢ ምዃኑ'ዩ ዝዛረብ። ገለ ካብ ህቡባት ደርፍታቱ፣ ኣብነታዊት፡ ኣይሰንፍን፡ ዕርቂ'ዩ ግርም፡ ኣሚነላ፡ ህያው ኢኻ፡ ተስፋ ኣሎኒን ፍዮሪ ባሕሪን ዝብላ ይርከባአን። ""እዛ ዓመት'ዚኣ"" እትብል ናይ ሓድሽ ዓመት'ውን ካብተን እዋናውያን ደርፍታቱ'ያ። መዚቃ ኣብ ዩኒቨርሲቲ ብኽራር ዝጀመረ ጕዕዞ ስነጥበብ ናይቲ ኣብ ዞባ ደቡብ ኣብ ትርከብ ብርኪቶ ኣብ ዝተባህለት ዓዲ ዝተወለደን፡ ንትምህርቲ ናብ ባጽዕ ዝኸደን ዳዊት ዘርእዝጊ፡ ናብ ካልኦት መሳርሒ ሙዚቃታት ምጽዋትን ደርፍን ኣምሪሑ። ኣብ ገዛኡ፡ ዝለማመደላን ሙዚቃታቱ ዘወሃህደላን ንእሽቶ ስትድዮ ብምግባር፡ ንዘለዎ ዓቕሚ ንምምዕባል ከይሰልከየ ይሰርሕ ኣሎ። ብዓቢኡ ግን ንሙዚቃዊ ዓቕምታቱ ንምብራኽ፡ ናብ ዩኒቨርሰቲ ብምእታው ስሩዕ ትምህርቲ ሙዚቃ፡ ብፍላይ ድማ ምውህሃድ (ኮምፖዚሽን) ከጽንዕ ተበጊሱ። ""ኣነ ከም ደራፋይ ነቲ ሞያ ብግቡእ ክፈልጦ ስለዘለኒ፡ በቲ ሓደ ኣወሃሃዲ ኮይነ ክሰርሕ እኽእል'የ፡ ከም ደራፋይ'ውን ብቐጥታ ምስኡ ስለዝራኸብ'የ ነቲ ሞያ ክወስዶ መሪጸ"" ክብል ስለምንታይ ናብ ዩኒቨርሲቲ ክኣቱ ከምዝወሰነ ይገልጽ። እቲ ኣብ ዩኒቨርሲቲ ዝቐስሞ ዘሎ ፍልጠት፡ እንተወሓደ ናይ ባዕሉ ስራሕ ኣብ ምፍራይ ሓጋዚ ክኸውን ከምዝኽእል'ዩ ዝኣምን። ""ንኣወሃሃዲ ጸቡቕ፡ ነቲ ሙዚቃ ጽቡቕ፡ ንዓይ ከኣ ከም ደራፋይ ጸቡቕ ስለዝዀነ'የ፡ ነቲ [ትምህርቲ] መሪጸዮ።"" ውልቃዊ ገምጋሙ ኣብ ምዕበለ ሙዚቃ ቋንቋ ትግርኛ ሙዚቃ ኤርትራ ብሓፈሻ ጽቡቕ'ኳ እንተሎ፡ ""ርቀት"" ከምዝጐድሎ'ዩ ዳዊት ትዕዝብትታቱ ዘካፍል። ብርእይቶኡ፡ እቲ ብቋንቋ ትግርኛ ዝስራሕ ሙዚቃ ብግጥምን ዜማን ክምዘን እንከሎ ደሓን ኣሎ ዋላ እንተ ተባህለ፡ ""ኣብ ምውህሃድን ርቀትን ሙዚቃን ግን ይጐድለና'ዩ፡ ኣይተመዓራረናን ኣለና"" ይብል። ሙዚቃ ኤርትራ ክንዮኖ ባህላዊ ዶባቱ ሰጊሩ ኣብ ዓለምለኻዊ መድረኻት ዘቃልሕ ንምግባሩ ጻዕርታት ከምዘድሊ ድማ ይመክር። ""ሙዚቃና፡ ኣብ ሱዳንን ኢትዮጵያን ብመጠኑ ይስማዕ'ዩ፣ ርእየ ኣለኹ። ካብኡ ሓሊፉ'ውን ክስማዕ ክኽእል ኣለዎ።"" ""መዚቃ ኣድማሳዊ ቋንቋ'ዩ፡ ሙዚቃ ዶብ የብሉን"" ዝብል ዳዊት፡ ኣገዳስነት ሙዚቃ ኣብ ሕብረተሰብን ሃገርን ቀሊል ተራ ስለዘይብሉ፡ ኵሉ ስነጥበባዊ ኣብ ምምዕባሉን ምስፍሑን ክነጥፍ ይምሕጸን። ብዛዕባ ኣብ መንጐ ባህላውን ዘመናውን ሙዚቃ ዘሎ ፍልልይን ብልጫታትን ክዛረብ እንከሎ ድማ፡ ""ኵሉ ነናቱ ጽባቐ ኣለዎ። ክልቲኡ ኸኣ ተመዓራርዩ'ዩ ክምዕብል ዘለዎ። በቲ ምስ ዓለምካ እናተራኸብካ ክትከይድ ኣለካ፣ በቲ ሓደ ኸኣ ነቲ ናትካ ክብርታት እናማዕረግካዮን እናዕበኻዮን ክትከይድ ኣለካ፡"" ይብል።"	https://www.bbc.com/tigrinya/news-61329581
health	ሓድሽ ዓሌት ኮሮናቫይረስ ናብ መላእ ዓለም ይላባዕ ኣሎ ተባሂሉ	ህንድን ፓኪስታንን ነቲ ፈለማ ኣብ ብሪጣንያ ዝተረኽበ፡ ልዑል ናይ ምምሕልላፍ ተኽእሎ ዘለዎ ሓድሽ ዓሌት ኮሮናቫይረስ ድሒ ዝተራእየለን ሃገራት ኮይነን ኣለዋ። ኣብ ወደባዊት ከተማ ካራቺ ሰለስተ ሰባት እቲ ቫይረስ ከም ዝተረኽቦም ሰብ መዚ ጥዕና ዞባ ሲንድ ፓኪስታን ክገልጹ እንከለው፡ ህንዲ'ውን 6 ሰባት ከም ዝረኸበት ሓቢራ። ኩላቶም ኣብ ቀረባ እዋን ካብ ብሪጣንያ ከም ዝተመልሱ እተን ሃገራት ሓቢረን። ምስኦም ርክብ ዝነበሮም ሰባት ይድለዩ ከም ዘለው'ውን ገሊጸን። ፓኪስታን፡ እቲ ሓድሽ ዓይነት ቫይረስ ኣብ ዝሓለፈ ሰሙን ምስ ተረኽበ ካብን ናብን ብሪጣንያ ኣብ ዝግበር መገሻ ቀይድታት ካብ ዘንበራ ብርክት ዝበላ ሃገራት እያ። እንተኾነ ግና ኣብ ብሪጣንያ ገይሾም ዝነበሩ ዜጋታታ ካብቲ ቫይረስ ናጻ ምዃኖም ዘረጋግጽ ወረቐት ብምሓዝ ክምለሱ ኣፍቂዳ እያ። ኣብዚ እዋን: እዚ ሓድሽ ዓይነት ቫይረስ ካብ 20 ኣብ ዝበዝሓ ሃገራት ተረኺቡ ኣሎ። ኣብ ኣውሮጳ፡ ኣብ ሆላንድ፡ ዴንማርክ፡ ፈረንሳ፡ ጥልያን፡ ስጳኛ፡ ስዊዘርላንድ፡ ሽወደን፡ ፊንላንድ፡ ኣየርላንድ፡ ጀርመን፡ ኣይስላንድን ቤልጅዩምን ዝተራእየ ክኸውን እንከሎ: ኣብ ሰሜን ኣሜሪካ ድማ ኣብ ካናዳ ተረኺቡ። ኣብ እስያ'ውን፡ ኣብ ጃፓን፡ ሲንጋፖር፡ ሆንግ ኮንግ፡ ህንዲ፡ ፓኪስታን፡ ደቡብ ኮርያን: ከምኡ'ውን ኣብ ኣውስትራልያን ተራእዩ ኣሎ። ኣብ ማእከላይ ምብራቕ ከኣ ኣብ እስራኤልን ሊባኖስን ተረኺቡ።	https://www.bbc.com/tigrinya/news-55476529
sports	ኣብ ዋንጫ ዓለም ታሪኽ ትሰርሕ ዘላ ሩዋንዳዊት ዳኛ	"ሳሊማ ሙካንሳንጋ ትበሃል፤ ሩዋንዳዊት ዳኛ እያ። ትማሊ ሰሉስ ኣብ ጸወታ ዋንጫ ዓለም ደቂ ተባዕትዮ ንፈለማ እዋን ኣፍሪቃዊት ጓል ኣንስተይቲ ዳኛ ድሕሪ ምዃን ታሪኽ ሰሪሓ'ላ። ን92 ዓመት ኣብ ዝጸንሐ ታሪኽ እቲ ውድድር፡ ደቂ ኣንስትዮ ዳያኑ ክሳተፋ እዚ ንመጀመሪያ ግዜ እዩ። እዛ ጓል 34 ዓመት፡ ራብዐይቲ ዳኛ ኰይና ኣብ መንጐ ሻምፕዮን ዓለም ፈረንሳን ኣውስትራልያን ኣብ ዝተኻየደ ጸወታ መሪሓ። ሳሊማ ሙካንሳንጋ ኣብ መጀመርታ ናይዚ ዓመት ኣብ ዝተኻየደ ውድድር ዋንጫ ኣፍሪቃ ደቂ ተባዕትዮ’ውን ዝተሳተፈት ናይ መጀመርታ ጓል ኣንስተይቲ ዳኛ እያ። ብተወሳኺ ኣብ ቶክዮ ኣብ ዝተኻየደ ውድድር ኦሎምፒክ ዳኛ ከምዝነበረት ይዝከር። ሳሊማ ሙካንሳንጋ፡ ኣብ ዋንጫ ዓለም ደቂ ተባዕትዮ ዳኛ ኰይና ምስታፋ፡ ንኻልኦት ህንጡያት ደቂ ኣንስትዮ ዳያኑ ኣፍሪቃ ተስፋ ዝህብ እዩ። እታ 34 ዝዕድመኣ ሩዋንዳዊት፡ ሓንቲ ካብተን ኣብ ዓለማዊ ውድድር ደቂ ተባዕትዮ ዝተሳተፋ ሽዱሽተ ፈለምቲ ደቂ ኣንስትዮ ዳያኑ እያ። ሳሊማ ነዚ ዕድል ከምዝተመዘዘት ድሕሪ ምፍላጣ፡ ""ቅድሚ ሕጂ ተፈጺሙ ስለዘይፈልጥ ክብርን ፍሉይ ዕድልን'ዩ"" ክትብል ንቢቢሲ ስፖርት ኣፍሪቃ ከምዝገለጸት ይዝከር። እታ ካብ 2012 ጀሚራ ዳኛ ፊፋ ዝዀነት ሳሊማ፡ ኣብ ህይወታ ገና ብኣጋኡ ዘጋጠማ ንጽገት ተጻዊራ እያ ነዚ ታሪኽ ክትሰርሕ ክኢላ። ንእሽቶ ጓል ከላ፡ ኣካል ሃገራዊት ጋንታ ትሕቲ 17 ዓመት ኩዕሶ ሰኪዔት ክትከውን ዘኽእል ዕድመ ከምዘይብላ ተነጊርዋ። ብድሕሪኡ፡ ኣብ ኩዕሶ እግሪ ከተተኩር መሪጻ፤ እዚ ዝመረጸቶ ስፖርት ግን ኣብ ውሽጣ ሓያል ስምዒት ፈጢሩላ። ""ጸወታታት ክዕዘብ ክኸይድ ከለኹ፡ እዞም ኣብ ውሽጢ [ሜዳ] ዳያኑ ዝበሃሉ ሰባት ርእየዮም"" ትብል። ""ኣብ ሜዳ ጸወታ ውሳነታት ክወስኑን ኵሉ ክቕይሩን ይኽእሉ፣ ስለዚ ተሓጒሰ። ካብታ ህሞት እቲኣ ጀሚረ ድማ፡ ገና ኣብ መባእታ ቤት ትምህርቲ ከለኹ፡ ብዛዕባ እቶም ሰባት ክሓስብ ጀሚረ።"" ብኸምዚ፡ ኣብ ካልኣይ ደረጃ ትምህርታ እንከላ ዳኛ ክትከውን ጀሚራ፣ ብቕልጡፍ ዝተመሃረትሉ እዋን ነይሩ። ""ብዙሕ ስራሕ ከምዘሎ ኣይፈለጥኩን - ክኽተሎ ዝግበኣኒ ሕጊ፡ ክኽተሎ ዘለኒ ኣተሓሳስባ፡ ኣብ ውሽጠይ ዝህልወኒ ሞያውነት - ግን ቀስ ብቐስ ክመሃር ጀሚረ።"" ""ኣዝዩ ከቢድ'ዩ ነይሩ። ሕግታት ናይቲ ጸወታ ከተንብብ ከለኻ ንምርዳእ ቀሊል'ዩ፣ ኣብ ውሽጢ ሜዳ ግን ነቲ ስራሕ ክትመልኮ ገለ ግዜ የድልዮ"" ትብል ሳሊማ። ኣማተር ተጻዋቲት ኰይና ንሓጺር እዋን ኣብ ዝጸንሓትሉ እዋን ስልጠና ዳኛ ዝጠልብ ምልክታ ርእያ። እንተዀነ ካብ ካልኣይ ደረጃ ትምህርታ ብቐጥታ ኣብቲ ስልጠና ዳያኑ ንኽትሳተፍ ንማሕበር ኩዕሶ እግሪ ሩዋንዳ (ፈርዋፋ) ምስ ሓተተት፡ ብሰንኪ ዕድመኣ ሽዑ’ውን ተነጺጋ'ያ። እዛ ቈራጽ ውልቀሰብ ግን፡ ብውልቃን ብጻዕራን ሕግታት ጸወታ ፊፋ ኣጽኒዓ። ኣብ መወዳእታ ግን፡ ማሕበር ኩዕሶ እግሪ ሩዋንዳ፡ ምስ ካልኦት ትስፉዋት ዳያኑ ክትመሃር ዕድል ሂብዋ። ነዚ ስዒቡ፡ ኣብ ሩዋንዳ ዝካየዱ ጸወታታት ሊግ ደቂ ተባዕትዮ ካብ ምምራሕ ክሳብ ናብ ዋንጫ ሃገራት ደቂ ኣንስትዮ 2016፡ ዋንጫ ዓለም ደቂ ኣንስትዮ 2019ን ኦሎምፒክ ቶክዮን ተጓዒዛ። ኣብ 18 ጥሪ ናይዚ ዓመት፡ ኣብ ካሜሩን ኣብ ዝተኻየደ ናይ ደቂ ተባዕትዮ ውድድር ዋንጫ ሃገራት ኣፍሪቃ፡ ዚምባብወ ኣብ ልዕሊ ጊኒ ዝተዓወተትሉ ጸወታ፡ ሳሊማ ሽዱሽተ ብጫ ካርድ ብምሃብን ንዝተባእሱ ተጻወትቲ ብምፍላይን ርጉእን ብቕዓታ ኣርእያ እያ። ኣብቲ እዋን ንጋዜጠኛታት ኣብ ዝሃበቶ መግለጺ፡ ""ድሕሪ ናይ መወዳእታ ፊስካ፡ ናይ ብሓቂ ስምዒታዊ እየ ነይረ - ናይ ብሓቂ ኣዝየ ኣዝየ ሕጕስቲ እየ ነይረ"" ኢላ። "". . . በይነይ ኣይነበርኩን። እቲ ስምዒት ካብ መሳርሕተይ ዝመጸን ሓጐስ'ውን ዘፍረየን’ዩ - ምኽንያቱ ታሪኽ ሰሪሕና፡ እቲ ጸወታ ብዘይ ገለ ጸገም ክዛዘም ጌርና።"" ከምዚ ዝኣመሰለ መቐረት ግን ንዓመታት ዝወሰደ ዕንቅፋታት ምብዳህ የድልዮ ነይሩ። ዋንጫ ሃገራት ኣፍሪቃ ምስተኻየደ ድሕሪ ቅሩብ ግዜ፡ እታ እንኮ ስርሓ ዳንነትት ዝዀነ ሳሊማ፡ ካብ ጾታዊን ባህላውን ፍልልያት ክሳብ መሰረታዊ ስነ-ህይወት ዝበጽሕ ዘጋጠምዋ ገለ ብድሆታት ነዲፋ። ""ወርሓዊ ጽግያትና ኣሎ - ስለዚ ሓደ ሓደ ግዜ ክትጐዪ ወይ ክትመርሕ ኣይትኽእልን ኢኻ"" ክትብል ትገልጽ። ""እንተድኣ ነፍሰጾር ኰይና - ክትጎዪ ኣይትኽእልን እያ። ክንወልድ ከለና ኣካልና ዳግማይ ንቐጻሊ ጕዕዞ ንምድላው፡ ንኽንሓዊ ግዜ የድሊ። ""ፍጥነት ደቂ ተባዕትዮ ኣብ ዝለዓለ ደረጃ ስለዘሎ ሓደ ሓደ ግዜ ከም ደቂ ተባዕትዮ ክጐዪ ኣይክእልን እየ። እንተዀነ ዝያዳ ክገብር፡ ዝያዳ ክደፍእን እንተወሓደ ኣብ ብተመሳሳሊ ናህሪ ክጎዪን፡ ምስ ተጻወትቲ ቅርበት ፈጢረ ጽቡቕ ርእየት ክህልወኒን ክገብር እኽእል እየ።"" ልምምዳታን ናይ ብቕዓት መርመራኣን ኣብ ጐድኒ ደቂ ተባዕትዮ እዩ ዝካየድ። ኣብ ሜዳ ቅልጡፍ ውሳነታት ትወስድ ሳሊማ፡ ንፊፋን ኮንፈደረሽን ኩዕሶ እግሪ ኣፍሪቃን (ካፍ) ስለቲ ክፍልታት ኣሰልጠንቶም ተመስግን። ኣብ መጀመርታ ኣብ ጸወታ ደቂ ተባዕትዮ ዝሑል ኣቀባብላ ዝገጠማ ሳሊማ ኣብቲ ስራሕ ዘጋጥምዋ ብድሆታት ግን ተቐቢላቶም። ""ብደቂ ተባዕትዮ ኣብ ዝዕብለል ዓውዲ፡ ስራሕካ ብዕጽፊ ክትውስኽ ኣለካ፣ ድሕሪኡ እቲ ኒሕ ይሃልኻ፡ ምኽንያቱ ብዘይ ኒሕ ክትደክም ኢኻ፡ ድሕሪኡ ድማ ክትገድፎ ኢኻ"" ክትብል ትገልጽ። ""ግን ክንገድፎ ኣይንደልን። ሓደ ስጕምቲ ንቕድሚት ኴንና ብሓባር ክንሰርሕ፡ ክንዕወትን ክንቃለስን ኣለና።"" ዋና ኣሰልጣኒ ዳንነት ካፍ ጄሮም ዴመን፡ ሳሊማ ፍረ ጻምኣ ከምዝረኸበት ይኣምን። ""ፍጹም ዘገርም ምዕራፍ'ዩ፣ ኣብ ፍሉይ ኵነታት እያ ዘላ፣ ሓንቲ ካብቶም ውሑዳት ናብ ዋንጫ ዓለም ዝኸዱ ዝኽእሉ ላዕለዎት ዳያኑ እያ"" ይብል ዴመን። ""ቅድሚ ሕጂ ኣይተገብረን፣ ስለዚ ብዛዕባ ዳንነት ኣፍሪቃን ምዕባለኡን ብዙሕ ዝገልጽ’ዩ።"" ኣብ መጀመርታ ናይዚ ዓመት፡ ፊፋ፡ ሽመት ደቂ ኣንስትዮ ዳያኑ ኣብ ቐጠር ዝካየድ ዋንጫ ዓለም ደቂ ተባዕትዮ፡ ""ነዊሕ መስርሕ"" ከምዝሓለፈ ገሊጹ ነይሩ። ኣቦ መንበር ኮሚተ ዳያኑ ፊፋ ፐርሉዊጂ ኮሊና፡ ""ጾታ ዘይኮነስ ጽሬት'ዩ ዘገድስ"" ይብል። ""ኣብ መጻኢ፡ ንኣገደስቲ ውድድራት ደቂ ተባዕትዮ፡ ደቂ ኣንስትዮ ዳያኑ ምምራጽ ከምንቡር ክውሰድ ተስፋ እገብር።"" “ብቐጻሊ፡ ብልዑል ብቕዓት ስለዝሰርሓ ኣብ ዋንጫ ዓለም ክሳተፋ ይግብአን'ዩ” ክብል ይውስኽ። ካብ ሳሊማ ብተወሳኺ ፈረንሳዊት ፍራፓርት፡ ጃፓናዊት ያማሺታ፡ ከምኡ’ውን ተሓጋገዝቲ ዳያኑ ዝዀና ብራዚላዊት ኔውዛ ባክ፡ ሜክስካዊት ካረን ዲያዝ መዲናን ኣሜሪካዊት ካትሪን ነስቢት ኣብ ቐጠር ኣብ ዝካየድ ዋንጫ ክሳተፋ እየን። ሳሊማ፡ ""ንዓወት ደቂ ኣንስትዮ ብሓባር ክንሰርሕ ኢና"" ትብል። ""ጸገማት፡ ዕንቅፋታትን ብድሆታትን ኣለዉ። ብሓያል ኣተሓሳስባ፡ ተወፋይነትን ምሉእ ተሳትፎን ካብ ምቅላስ ሓሊፍና ንገብሮ ነገር የለን - ሽዑ ክንዕወት ኢና።"" ሰባት ኵሉ ግዜ ብኣኻ ሕጕሳት ክዀኑ ከምዘይክእሉ ትገልጽ ሳሊማ፡ “ስለዚ እቲ ክትሰርሖ ዝግባእ ምስራሕ'ዩ"" ትብል። ""ድሕሪኡ፡ ኣብ መወዳእታ፡ ሰባት 'እወ ልክዕ እያ' ክብሉ እዮም።"""	https://www.bbc.com/tigrinya/articles/cp9k4pwyey7o
politics	መንግስቲ ኢትዮጵያን ሰብመዚ ትግራይን ኣብ ምትሕልላፍ ረድኤት ንሓድሕዶም ይካሰሱ	"መንግስቲ ኢትዮጵያን ሓይልታት ትግራይን ሰብኣዊ ምቁራጽ ተጻብኦታት ምግባሮም ስዒቡ፡ ድሕሪ መዓልቲታት ናብ ትግራይ ሰብኣዊ ሓገዝ ብመሬት ክበጽሕ ዘይከኣለሉ ምኽንያት ኣመልኪቱ ሓድሕዶም ይካሰሱ ኣለዉ። በዚ መሰረት መንግስቲ ኢትዮጵያ ""ሰብኣዊ ሓገዝ ናብ ትግራይ ንክኣቱ ብምሕሳብ ጎንጺ'ኳ ደው እንተበልኩ ብወገን መራሕቲ ትግራይ ኣድላዪ ምትሕብባር ስለዘይተገበረለይ ብመሬት ሰብኣዊ ሓገዝ ከብጽሕ ኣይከኣልኩን"" ኢሉ። ኣገልግሎት ኮምዩኒኬሽን መንግስቲ ሎሚ ኣብ ዘውጸኦ መግለጺ መንግስቲ ኣብ ክልል ትግራይ ንዘለዉ ዜጋታት ብመሬት ሰብኣዊ ሓገዝ ንምግባር ጻዕሪ'ኳ እንተገበረ ህወሓት ክተሓባበር ፍቓደኛ ብዘይምዃኑ እቲ ሰብኣዊ ሓገዝ ናይ ምቕራብ ስራሕቲ ጸገም ገጢምዎ ኣሎ ኢሉ። እቲ መግለጺ ከምዝሓበሮ ቀረብ ረድኤት ዝተሓላለፈሉ መስመር ኣብዓላ ብዕጡቓት ህወሓት ስለዝተዓጸወ ሰብኣዊ ሓገዝ ዝጸዓና 43 መካይን ውድብ ምግቢ ዓለም ናብ ትግራይ ክኣትዋ ኣይከኣላን ኢሉ። ሰብመዚ ትግራይ ብኣንጻሩ መንግስቲ ኢትዮጵያ በይናዊ ጎንጺ ደው ናይ ምባል ስጉምቲ ከምዝወሰደን ናብ ትግራይ ዘይተገደበ ፍሰት ሰብኣዊ ሓገዝ ክህሉ ከምዝገብርን ካብዝገለጸሉ፡ ናብ ክልል ትግራይ ዝተልኣኸ ሰብኣዊ ሓገዝ ዝጸዓነ ተሽከርካሪ ከምዘየለ ይገልፉ ኣለዉ። ናብ ትግራይ ሰብኣዊ ሓገዝ ክኣቱ ተጻብኦ ደው ከምዘብሉን ኣድላዪ ምትሕብባር ከምዝገብሩን ካብ ዝሓለፈ 24 መጋቢት 2022 ዝገለጹ መራሕቲ ትግራይ ትማሊ ብወገን ዝምድናታት ወጻኢ ትግራይ ኣብ ዘውጽእዎ መግለጺ ኣብ ዝሓለፉ ኣርባዕተ መዓልቲታት ናብ ትግራይ ዝኣተወ ሰብኣዊ ሓገዝ ከምዘየለ ኣፍሊጦም። መንግስቲ ኢትዮጵያ ናብ ትግራይ ሰብኣዊ ሓገዝ ይኣቱ ከምዘሎ ዝገልጹ ናይ ሓሶት ሓበሬታታት ይነዝሕ ኣሎ ክብል ዝኸስስ መግለጺ መራሕቲ ትግራይ፡ ሰብኣዊ ሓገዝ ብዘይዝኾነ ምትዕንቓፍ ክበጽሕ ምግባር ካብ ፖለቲካዊ ጉዳያት ተነጺሉ ክረኣይ ኣለዎ ኢሉ። ብተወሳኺ ናይ ቃላት ጸወታ ከብቅዕ ማሕበረ ሰብ ዓለም ክጠልብ ይግባእ ዝበለ እቲ መግለጺ ""ብመሰረት ዝተበጸሐ ምርድዳእ መንግስቲ ኢትዮጵያ ናብ ክልል ትግራይ ዘይተገደበ ረድኤት ክኣቱ ክፈቅድ እኹል ጸቕጢ ክገብር"" ጸዊዑ። መንግስቲ ኢትዮጵያ ቀረብ ሰብኣዊ ሓገዝ ናብ ትግራይ ኣመልኪቱ ኣብ ዘውጸኦ መግለጺ፡ ቀረብ ሰብኣዊ ሓገዝ ንምስላጥ ዝተፈላለዩ ስጉምቲታት ይወስድ ከምዘሎን ኣብ ሰሙን ክልተ ግዘ ዝካየድ ዝነበረ በረራ ሰብኣዊ ሓገዝ መዓልታዊ ክካየድ ከምዘፈቐደን ኣፍሊጡ ኣሎ። ብተወሳኺ ሓገዝ ብመሬት ብወገን ኣብዓላ ከቕርብ ከምዝወሰነ ኣገልግሎት ኮምዩኒኬሽን መንግስቲ ገሊጹ። ኣብዓላ ኣብ ክልል ዓፋር እትርከብ ወረዳ ኮይና፡ ቀንዲ መተሓላለፊት ሰመራ መቐለ እያ። ኣብዓላ ኣብ ኢድ ሓይልታት ትግራይ ካብ እትኣቱ ኣዋርሕ ተቖጺሩ ኣሎ። ናብ ክልል ትግራይ ሰብኣዊ ሓገዝ ክኣቱ ንምሕጋዝ ድሉው ምዃኑ ዝገልጽ መንግስቲ ፌደራል፡ ሓይልታት ትግራይ ካብ ዝሓዙዎም ካባቢታት ኣምሓራን ዓፋርን ክወጽኡን ጎንጺ ደው ንምባል ዝኣተዉዎ ቃል ክፍጽሙን ዓለም ለኻዊ ትካላት ጸቕጢ ክገብሩ ጸዊዑ። ሰብመዚ ትግራይ ብወገኖም ሰብኣዊ ሓገዝ ናብ ትግራይ ንክኣቱ ጎንጺ ደው ከምዘበሉ ብምዝኽኻር ማሕበረ ሰብ ዓለም ናብ ትግራይ ዘይተገደበ ሰብኣዊ ሓገዝ ይበጽሕ ምህላዉ ከረጋግጽ ጸዊዖም ኣለዉ። ኣብታ ብሰንኪ እቲ ቅድሚ ዓመትን ፈረቓን ዝተወለዐ ኲናት ዝተሃሰየት ትግራይ ዝርከቡ ነበርቲ ንምሕጋዝ መዓልታዊ 100 ሰብኣዊ ሓገዝ ዝጸዓና መካይን ክኣትዋ ከምዘለወን ሕቡራት ሃገራት ዝገለጸ ኮይኑ፡ ሰብኣዊ ሓገዝ ካብ ዝቋረጽ ግን ኣዋርሕ ተቆጺሩ እዩ። በዚ ምኽንያት ብዙሓት ሰባት ንከቢድ ጸገም ዝተቓልጩ ኮይኖም፡ ኣብ ዝሓለፉ ሰሙናት ብዙሓት ሰባት ምስ ትግራይ ናብ ዝዋሰና ክልላት ኣምሓራን ዓፋርን ከምዝተሰደዱ መንግስቲ ኢትዮጵያ ገሊጹ እዩ።"	https://www.bbc.com/tigrinya/news-60921093
health	ጸረ-ኣንበጣ መድሃኒት እትነጽግ ነፋሪት ኣብ ምብራቕ ኢትዮጵያ ወዲቓ	ኣብ ክልል ኦሮምያ፡ ዞባ ምብራቕ ሃረርጌ ንዝተኸሰተ ወራር ዕስለ ኣንበጣ ንምክልኻል መድሃኒት (ኬሚካል) ኣብ ምንጻግ ዝነበረት ንእሽቶ ነፋሪት ሎሚ ከምዝወደቐት ተገሊጹ፡፡ እታ ነፋሪት ሎሚ ከባቢ ሰዓት ሽዱሽተ፡ መድሃኒት ንምንጻግ እናዞረት እንከላ ኣብ ቀበሌ ጊዲያ በሃ ከምዝወደቐት ኣመሓዳሪ ወረዳ ጃርሶ ኣቶ ዓብዱልቃድር ደዚ ንቢቢሲ ተዛሪቡ፡፡ ዕስለ ኣንበጣ ኣብታ ቀበሌ ካብ ዝኣቱ ራብዓይ መዓልቱ ከምዘቑጸረን ሓያል ዕንወት የውርድ ከምዝሎን ዝገለጸ እቲ ኣመሓዳሪ፡ እታ ነፋሪት ጸረ ኣንጣ ኬሚካል ንምንጻግ ምስመጸት እቲ ሓደጋ ከምዘጓነፈ ገሊጹ፡፡ ኣብ ዝሓለፈ ሰሙን ብተመሳሳሊ ኣብ ክልል ኣምሓራ ወረዳ ወረባቦ ዘጋጠመ ዕስለ ኣንበጣ ንምክልኻል መድሃኒት ትነጽግ ዝነበረት ሂልኮፕተር ፍራንጉል ኣብ ዝበሃል ከባቢ ወዲቓ ምንባራ ይፍለጥ፡፡ ኣብቲ እዋን ኣብ ኣብራሪ እታ ሄልኮፕተር ካብ ዝበጸሖ መጠናዊ ጉድኣት ወጻኢ ኣብ ህይወት ሰብ ዝወረደ ሓደጋ ከምዘይነበረ ተገሊጹ እዩ፡፡ ኣብታ ሎሚ ኣብ ምብራቕ ሃረርጌ ዝወደቐት ነፋሪት ኣብራሪ ጥራሕ ከምዝነበረን፡ ጉድኣት ከምዘይበጽሖን ኣብታ ነፋሪት እውን ካብ ጎማ ወጻኢ ብዙሕ ከቢድ ሓደጋ ከምዘየጓነፈ ኣቶ ዓብዱልቃድር ንቢቢሲ ተዛሪቡ፡፡	https://www.bbc.com/tigrinya/news-54470225
entertainment	ምልክዕትን ተጻዋቲትን ነይራ፡ ኣታሊላትኒ ድማ'	"ቶማስን ቶንያን ኣብ ማሕበራዊ መራኸቢታት እዮም ተፋሊጦም፤ ብዛዕባ ዝፈትውዎ ልምዲ ጉዕዞን ዝውንንዎም ኣኽላብን ብቐጻሊ ንምዕላል ግዘ ኣይወሰደሎምን። ብምሒር ፍትወት ቀልቡ ዝጠፍኦ ወዲ 31 ዓመት ቶማስ፡ ብዛዕባ መጻኢ ናይ ሓባር ህይወቶም ይሓስብ ነበረ፤ ኮይኑ ግና ቶንያ መጭበርበሪት እምበር ናይ ፍቕሪ ሰብ ኣይነበረትን። ""ኣነን ቶንያን ብዙሕ ዘመሳስሉና ነገራት ነይሮም፤ ንሸውዓተ ኣዋርሕ ድማ መዓልታዊ ብስልኪ ነዕልል ነይርና። ጽብቕቲ፣ ተጻዋቲትን ለዋህን እያ ዝነበረት"" ብምባል ይዝክራ። ""ሕዚ ኾይነ ክሓስቦ፡ ክተታልለኒ ክንደይ ዝኣክል ቀሊል ከምዝነበረ ምእማን'ዩ ይኣብየኒ። ገንዘበይ ንምውሳድ፡ ውልቃዊ ምስጢራተይ ክህባ ኣብ ዝገብረኒ መጻወድያ ኣእትያትኒ ከምዝነበረት ኣይተረደአንን"" ይብል። ቶማስ፡ ግዳይ ናይቲ ኮነ ተባሂሉ ዝተምሃዘ ናይ ሕሶት ዛንታ እዩ። ቶንያ ወለዳ ከምዝሞቱን፡ ብሕማም ካንሰር ምስ ዝተጠቕዐት እኖ ሓጎኣ ከም እትነብርን ነጊራቶ። ንምግብን ክቡር መድሓኒት እኖ ሓጎኣን ባዕላ ከም እትኽፈሎ ብምግላጽ፡ ገንዘብ ክህባ ሓቲታቶ። ብኣንጻሩ ድማ ኣብ ቀረባ እዋን ብውርሲ ናይ እትረኽቦ ብዙሕ ሃብቲ መረዳእታ ድማ ኣርእያቶ፡ ናይ ሓቂ ግን ኣይነበረን። ነቲ ዘዳለወትሉ መጻወድያ ከይጠራጠር ድማ፡ ናብ ናይ ባንኪ ሕሳቡ ገንዘብ ከምዝለኣኾ ገበረት። ንሳ ናይ ሕሳብ ቁጽሪ ስለዘይብላ እቲ ዝተልኣኸ ገንዘብ ናብ ዝተፈላለዩ ሕሳብ ቁጽርታት ባንኪ ኣታዊ ክገብሮ ሓቲታቶ። ኮይኑ ግና እቲ ገንዘብ፡ ንሱ ከይፈለጠ እታ ጉሒላ፡ ብሽሙ ዘውጸአቶ ልቓሕ እዩ ነይሩ። እቶም ኣለቃሕቲ ትካላት፡ ደብዳበታት ክልእኹሉ ምስጀመሩ እዩ ግና ከም ዝተታለለ ፈሊጡ። ሽዑ ንሽዑ ናብቶም ኣለቃሕቲ ትካላት ብምኻድ ነቲ ዝተፈጠረ ነገር ኣረዲኡ፡ እቲ ገንዘብ ክምለስ ገይሩ። ""ሕዚ ማሕበራዊ ሚድያ ኣይጥቀምን እየ፤ ደጊመ ናብ ከምኡ ዓይነት ርክብ ክኣቱ ኣይደልን። ነዚ ነገር ክርስዖን፤ ደጊመ ሰብ  ክኣምንን ነዊሕ ግዘ ክወስደለይ እዩ"" ይብል። ንቶማስ ዘጋጠሞ፡ ከምቶም ልሙዳት ኣብ መናእሰይ ዘጋጥሙ ምስ ፍቕራዊ ርክብ ዝተኣሳሰሩ ምትላላት ኣይኮነን። መብዛሕተኦም ምትላላት፡ ሰባት ንፍቕራዊ ርክብ ኣብ ዝራኸቡሎም መተግበሪታት ማሕበራዊ ሚድያ፡ ናይ ካሊእ ሰብ ስእልን ስብእናን ብምልባስ (catfishing) ዝፍጸሙ እዮም። ኣብ ዓባይ ብሪጣንያ ኣብ ዝተኻየደ መጽናዕቲ ካብ ዝተሓተቱ ሰባት፡ እቶም 27 ምኢታዊት ዝተጭበርበረ ምስሊ ብዝተጠቐሙ ሰባት፡ ናይ ምትላል ፈተነ ከምዝተገረሎም ሓቢሮም። እቶም ዝተታለሉ ወይ ክታለሉ ፈተነ ዝተገበረሎም ሰባት ብማእከላይ 321 ፓውንድ ከምዝተበልዑ ወይ ክብልዑ ከምዝነበሩ ገሊጾም። ካልኦት ድማ ኣዝዩ ብዙሕ ገንዘብ ከምዝተጭበርበሩ ገሊጾም። ኣብ ቀረባ እዋን ዝወጸ ሓበሬታ ከምዘለመላኽቶ፡ ምስ ፍቕራዊ ርክብ ተኣሳሲሩ ኣብ ቀዳማይ መንፈቕ 2019፡ ኣብ ዓባይ ብሪጣንያ፡ 8.9 ሚልዮን ፓውንድ ከምዝተጉሓለ ገሊጹ። እቲ ኣሃዝ ምስ ዝሓለፈ ዓመት ተመሳሳሊ ወቕቲ እንትወዳደር ብ 50 ምኢታዊት ወሲኹ እዩ። ፍቕራዊ ምትላላት፡ ስምዒታውን ቁጠባውን ሃስያ ከምዘብጽሑ እትገልጽ፡ ሓላፊት ቁጠባዊ ገበናት 'ዩከይ ፋይናንስ' ዝኾነት ካቲ ዎሮቢክ፡ ""ተቐባልነት ብማሕበራዊ መራኸቢታት ዝጅመር ፍቅራዊ ርክባት ምዕባዩ፡ ንገበነኛታት ጥጡሕ ባይታ ፈጢሩ እዩ። ስለዚ ኣብዚ ሎምዘበን ዝኽበር መዓልቲ ፍቑራት ሰባት ክጥንቀቁ ንምዕድ"" ኢላ። ብተወሳኺ ሰባት ብኣካል ንዘይፈልጥዎም ሰባት ገንዘብ ከይልእኹን፡ ኣብ ማሕበራዊ ሚድያ ብዛዕባ ዝልጥፍዎም ውልቃዊ ጉዳያት ኣቐዲሞም ክሓስቡሉ ከምዝግባእን ይገልጹ።"	https://www.bbc.com/tigrinya/news-51462886
politics	ኣብ ህንዲ ኣቦን ወድን ኣብ ኢድ ፖሊስ እናሃለዉ ምሟቶም ቁጠዐ ፈጢሩ	ታሚል ናዱ ኣብ እትበሃል ደቡባዊት ግዝኣት ህንዲ፡ ኣቦን ወድን አብ ቀይዲ ፖሊስ ኣትዮም እንከለዉ ብምሟቶም ቁጠዐ ፈጢሩ። ፒ ጀያራጅ ዝበሃሉ ወዲ 58 ዓመት ኣቦን ፌኒክስ ዝበሃል ወዲ 38 ዓመት ወዶምን፡ ኣብታ ብምኽንያት ለበዳ ኮሮናቫይረስ ምንቅስቓሳት ተኣጊዱላ ዘሎ ታሚል ናዱ፡ ኣብ ሰዓት እቶ እቶ ድኳን ከፊትኩም ብዝብል እዮም ኣብ ቀይዲ ኣትዮም። ክልቲኦም ሰባት፡ ኣብ ቀይዲ ምስኣተዉ ድሕሪ ክልተ መዓልታት እዩ ኣብ ናይ ሰዓተት ኣፈላላይ ህይወቶም ሓሊፉ። ቤተሰብ ናይቶም መወትቲ፡ ኣብ ማእሰርቲ እንከለዉ ሓያል መውቃዕቲ ኣጋጢምዎም ከምዝነበረ እዮም ዝዛረቡ። ድሕሪ ሞት ናይዞም ኣቦን ወድን ድማ፡ ሕብረተሰብ ናይቲ ከባቢ ፍትሒ ክረኽቡ ይሓትት ኣሎ። ናይታ ከተማ ቤት ፍርዲ’ውን ነቲ ጉዳይ ይከታተሎ ኣሎ። ነቶም መወትቲ ዝኣሰሩዎም ፖሊስ ናብ ካልእ ቦታ ዝተቐየሩ ኮይኖም፡ መንግስቲ ናይታ ግዝኣት፡ ንስድራ እቶም መወትቲ ካሕሳ 13,222 ዶላር ሂብዎም። እቲ ጉዳይ ኣብ ማሕበራዊ ሚድያ ብገፊሑ ምስተዘርገሐ፡ ብደረጃ ሃገር ሓያል ቁጠዐ ፈጢሩ’ሎ። ብዙሓት፡ ነቲ ተግባር ምስቲ ኣ ብቀረባ እዋን ኣብ ኣመሪካ ዘጋጠመ ሞት ጸሊም ኣመሪካዊ ጆርጅ ፍሎይድ እናነጻጸሩ፡ ንጭካነ ፖሊስ ይኹንኑ ኮኒኖም። እቶም ነዚ ተግባር ፈጺሞም ዝተብሃሉ ፖሊስ፡ ብገበን ቅትለት ስለዘይተኸሰሱ ድማ እዩ ቁጠዐ ፈጢሩ ዘሎ። ኣብ ኣብያተ ማእሰርቲ ህንዲ ንዝፍጸሙ ዘይሰብኣዊ ኣተሓሕዛታት ብዝምለከት ጸብጻብ ዘውጸአ ሓደ ገባሪ ስናይ ትካል፡ ኣብቲ ዝሓለፈ ዓመት ጥራይ 1,731 ሰባት ኣብ ቤት ማእሰርቲ ህይወቶም ሓሊፉ እዩ። እዚ ማለት መማ፡ ኣብ መዓልቲ ኣስታት 5 ሰባት ኣብ ማእሰርቲ እንከለዉ ይሞቱ ማለት እዩ።	https://www.bbc.com/tigrinya/news-53210693
health	ኢትዮጵያ፡ ውድብ ጥዕና ዓለም ሚልዮናት ንምድሓን 'ህፁፅ' ተበፃሕነት ክህሉ ጸዊዑ	"ህይወት ናይቶም ኣብ ከቢድ ስእነት ዝርከቡ ሚልዮናት ንምድሓን ኣብ ሰሜን ኢትዮጵያ ህጹጽ ተበጻሕነት ከምዘድሊ ሰበስልጣን ውድብ ጥዕና ዓለም ገሊጾም። ኣብ ኣምሓራን ዓፋርን ለበዳ ሕማም ኮሌራን ዕንፍሩርን ዝተመዝገበ ኮይኑ፡ ትካላት ረድኤት ድሩት ተበጻሕነት ከምዘለወን ተገሊጹ’ዩ። ኣብ ትግራይ ዳግማይ  ኲናት ድሕሪ ምውልዑ፡ ነቲ ኣብታ ክልል ዘሎ ከቢድ ሰብኣዊ ቅልውላው ከየጋድዶ ስግኣት ፈጢሩ ጸኒሑ'ዩ። መንግስቲ ኢትዮጵያ ድሕሪ ሰነ 2021 ጋዜጠኛታት ናብ ትግራይ ክኣትው ኣየፍቀደን። ኣብታ ክልል ኣገልግሎት መራኸቢታት ቴሌፎንን ኢንተርኔትን ተቋሪጹ ብምህላው ንህልው ኩነታት ሰብኣዊ ቅልውላው እታ ክልል ምፍላጥ ኣጸጋሚ እዩ። በቲ ኣብ ክልል ትግራይን መዋስንቲ ከባቢታትን ዝተኻየደ ኲናት ብዓሰርተታት ኣሽሓት ዝቑጸሩ ሰባት ከምዝተቐትሉ ይግመት። ውድብ ጥዕና ዓለም፡ ኣብታ ንሸሞንተ ሰሙናት ብኣየር ይኹን ብፅርግያ ተበጻሕነት ዘይነበራ ትግራይ ብዛዕባ ለበዳ ሕማማት ንፁር ሓበሬታ ክረክብ ከምዘይከኣለ እዩ ዝገልጽ። ይኹን እምበር ሰበስልጣን ከም ዝብሉዎ፡ ክታበት ህጻናት ተቛሪጹ ይርከብ። ቀረብ ፈሳሲ ኣይቪ፡ ኢንሱሊንን ጸረ-ነፍሳትን ከምዘየለ’ውን ይገልጹ። ብተወሳኺ ካብ 10 ማእከላት ጥዕና ትሕቲ ሓደ ጥራይ እናሰርሐ ከምዝርከብ ይሕብሩ። ኣብ ትግራይ ብርቱዕ ሕፅረት መግብን ነዳድን ዘጋጠመ ክኸውን ከሎ፣ ኣብዚ ሕጂ እዋን 89 ሚእታዊ ህዝቢ እታ ክልል ውሕስነት መግቢ ከምዘይብሉን 29 ሚእታዊ ህፃናት ድማ ብሕፅረት መግቢ ይሳቐዩ ከምዘለው ይግመት። ኣብ መላእ ትግራይ፡ ኣምሓራን ዓፋርን 13 ሚልዮን ህዝቢ ሰብኣዊ ሓገዝ ከምዘድልዮ ውድብ ሕቡራት ሃገራት ይግምት። ኣብ መጀመርታ ናይዚ ወርሒ፡ ሓላፊ ውድብ ጥዕና ዓለም ዶክተር ቴድሮስ ኣድሓኖም፡ ኣብ ትግራይ ""ምጽናት ዓሌት ንምክልኻል ዘሎ ዕድል ኣዝዩ ጸቢብ እዩ"" ክብል ኣጠንቂቑ ነይሩ'ዩ። ሎሚ ዓርቢ ሰበስልጣን ውድብ ጥዕና ዓለም ተበፃሕነት ትግራይ ህፁፅ ጉዳይ ከምዝኾነ ደጋጊሞም ገሊፆም ኣለዉ። ኣብዚ ሰሙን ኣብ ደቡብ ኣፍሪቃ ኣብ መንጎ መንግስቲ ኢትዮጵያን ሓይልታት ትግራይን ዘተ ሰላም ዝተጀመረ እንትኾን፡ ክሳብ ሕጂ ግን ኣብ ተበጻሕነት ሰብኣዊ ውድባት ዘምጽኦ ዝኾነ ይኹን ለውጢ የለን። እቲ ኣብ ሰሉስ 25 ጥቅምቲ ዝተጀመረ ቀጥታዊ ዝርርብ ብብዙሓት ትጽቢት ክግበረሉ ዝጸንሐ እዩ። ኣፈኛ ፕረዚደንት ደቡብ ኣፍሪቃ፡ እቲ ዘተ ክሳዕ 30 ጥቅምቲ ከምዝቐጽል ምሕባሩ ይዝከር። ቪንሰንት ማግዌና ንጋዜጠኛታት ኣብ ዝሃቦ መብርሂ፡ እቶም ተዋጋእቲ ሓይልታት ዘካይድዎ ልዝብ፡ ብሞንጐኝነት ሕብረት ኣፍሪቃ ዝካየድ ኰይኑ፡ ፍሉይ ልኡኽ እቲ ሕብረት ኦሊሰጎን ኦባሳንጆ፡ ፕረዚደንት ኬንያ ነበር ኡህሩ ኬንያታን ምኽትል ፕረዚደንት ደቡብ ኣፍሪቃ ነበር ፑምዚለ ምላምቦ-ንጹካን ዘተሓባብርዎ ከምዝኾነ ገሊጹ። እቲ ኣፈኛ፡ “ደቡብ ኣፍሪቃ፡ ኣብ ትግራይ ዘሎ ኲናት ንከብቅዕ መድረኽ ሰላማዊ ዝርርብ ተአንግድ ኣላ። ነቲ ኣብ ትግራይ ዝቕፅል ዘሎ ኣዕናዊ ጐንፂ፡ ሰላማውን ዘላቕን ፍታሕ ንምምፃእ ዝተሓስበ ሰላማዊ ዝርርብ ድማ፡ ካብ ሎሚ 25 ጥቅምቲ ጀሚሩ ክሳብ 30 ጥቅምቲ ክካየድ እዩ"" ኢሉ ነይሩ። ኣቦ መንበር ኣፍሪቃዊ ሕብረት ሙሳ ፋኪ ብወገኑ ""ንግጭት ክልል ትግራይ፡ ኢትዮጵያ ሰላማዊ መፍትሒ ንምርካብ ኣብ መንጎ መንግስቲ ፌደራልን ህዝባዊ ወያነ ሓርነት ትግራይን ፈላሚ ቀጥታዊ ዘተ ኣብ ደቡብ ኣፍሪቃ ብምጅማሩ""ሓጎስ ከምዝተሰምዖ ምግላጹ ይዝከር። ኣብዚ ዘተ ሰላም መንግስቲ ትግራይን መንግስቲ ፌደራልን ንሓድሕዶም ብሸውዓተ ተዛተይቲ ከም ዝውከሉ ሓበሬታ የረድኡ። ተወከልቲ ኢጋድ፡ ሕቡራት ሃገራትን መንግስቲ ኣሜሪካን ኣብቲ ብሕብረት ኣፍሪቃ ዝምራሕ ዘሎ ዘተ ሰላም ይሳተፉ ከምዘለው እውን ይፍለጥ።"	https://www.bbc.com/tigrinya/articles/cyj8gxpgynyo
entertainment	ጓል ወዲ ጆ ባይደን ኣብ ዋይት ሃውስ ተመርዕያ	"ዋይት ሃውስ ድሕሪ ኣስታት ዓሰርተ ዓመት ንፈለማ እዋን መርዓ ኣአንጊዱ። ካብ 1812 ንደሓር ኣብ ዋይት ሃውስ ተመሳሳሊ ጽምብል ክካየድ ንመበል 19 ግዜ ጥራይ እዩ። እታ ጓል ሃንተር ባይደንን በዓልቲ ቤቱ ነበር ካትሊን ቡህለንን ዝኾነት ናኦሚ ባይደን ብቀዳም ኣብ ዝተኻየደ ስነ-ስርዓት ከምዝተመርዓወት ተፈሊጡ’ሎ። ዋይት ሃውስ ብንጹር ንመርዓ ዝድለ ቦታ እዩ - ግና ኹሉ ዝረኽቦ ቦታ ኣይኮነን። ኣባል ታሪኻዊ ማሕበረሰብ ዋይት ሃውስ ዝኾነት ሳራ ፍሊንግ፡ ኣብቲ ቦታ ክንደይ መርዓታት ከም ዝተኣንገዱን መን ከአንግድ ከምዝኽእልን ንቢቢሲ ገሊጻ። ኣብ ወግዓዊ መንበሪን ናይ ስራሕ ቦታን ፕረዚደንት ኣሜሪካ መርዓ ንምእንጋድ ዝኽእሉ ሰባት ኣዝዮም ውሑዳት ምዃኖም ሳራ ፍሊንግ ትገልጽ። ""ብሓቂ ኣብ ዋይት ሃውስ መን ክምርዖ ይኽእል ወይ ክምርዖ ኣይክእልን ዝብል ተሪር ሕጊ ስለዘየለ ዘሐጉስ'ዩ። ብመሰረቱ ብፕረዚደንትን ብቀዳመይቲ እመቤትን ዝውሰን'ዩ።"" መብዛሕትኦም መርዓታት፡ ናይ ቀረባ ቤተሰብ ናይቲ ፕረዚደንት እኳ እንተኾኑ፡ ገለ ኣባላት ሰራሕተኛታት ዋይት ሃውስ'ውን ሳሕቲ ነቲ ዕድል ረኺቦምዎ እዮም። ""ኣብ 1942፡ ናይ ብሓቂ ናይ ቀረባ ኣማኻሪ ፕረዚደንት ፍራንክሊን ሩዝቨልት ዝነበረ ሃሪ ሆፕኪንስ፡ መርዓኡ ኣብቲ እዋን'ቲ፡ ናይ ብሕቲ መጽናዕቲ ክፍሊ ፕረዚደንት ሩዝቨልት ዝነበረ ኦቫል ሩም ክገብር ክኢሉ’ዩ"" ትብል ፍሊንግ። ኣብ 2013 ከኣ ባራክ ኦባማ ንሰኣላይ ዋይት ሃውስ ፒት ሶዛ ኣብቲ ምስ ምዕራባዊ ክንፊ ናይቲ ህንጻ ዝዳወብ ሮዝ ጋርደን ክምርዖ ፈቒዱሉ። ዕብየት ናይቲ መርዓ ከምኡ'ውን ኣብ ከባቢኡ ዘሎ ዕላዊነት ኣብቶም መጻምድቲ ዝምርኮስ'ዩ። ናይ ዓቐን ደረት የለን፡ ዝተፈላለዩ ክፍልታት ዋይት ሃውስ ግን ዝተፈላለየ ዓቐን ዘለዎም ፍጻመታት እዮም ዘአንግዱ። ንኣብነት ካብ መጀመርታ 1800ታት ጀሚሩ ኣቀባብላታት ዝእንግድ ብሉ ሩም እቲ ዝነኣሰ ዓቐን ኣለዎ። ኣብ ዋይት ሃውስ ዝተመርዓወ ናይ መጀመርታን እንኮን ፕረዚደንት፡ ግሮቨር ክሊቭላንድ ኮይኑ፡ ኣብታ ክፍሊ ነታ ኣዝያ እትንእሶ - ጓል 27 ዓመት - ፍራንቸስ ፎልሶም ኣብ 1886 ኪዳን ኣትዩላ። መርዓ ናኦሚ ባይደን ኣብ ሰፊሕ ቦታ ሳውዝ ላውን እዩ ተኻዪዱ። ክሽነ ዋይት ሃውስ ን140 ኣጋይሽ ድራር ከአንግድን ንክሳብ 1,000 ሰባት ዝኸውን መዓዲ ከቕርብን ይኽእል። እዚ ኣብቲ ሳውዝ ላውን ዝተካየደ ናይ መጀመርታ መርዓ'ዩ። እቲ ናይ መጀመርታ ኣብ ደገ ዝተኻየደ መርዓ ኣብ 1971 ኮይኑ ናይ ጓል ፕረዚደንት ሪቻርድ ኒክሰን፡ ትሪሻ ኒክሰን እዩ ነይሩ። ዝናብ ዝዘንበሉ መዓልቲ እኳ እንተነበረ ጸሓይ ብእዋኑ ወጺኣ እቲ ስነ-ስርዓት ኣብ ጀርዲን ጽጌረዳ ከምዝቐጸለ ይዝከር። ኣብ መበል 19 ክፍለ ዘመን፡ ኣብ ዋይት ሃውስ ዝግበር መርዓ መብዛሕትኡ ግዜ ብሕታዊ እዩ ነይሩ። እቲ ናይ መጀመርታ ናይ ሚድያ ሽፋን ዝረኸበ ኣብ 1906 ዝተፈጸመ ናይ ኣሊስ ሩዝቨልት መርዓ ክኸውን እንከሎ፡ ኣብ ኩለን ጋዜጣታት ኣብ ቀዳማይ ገጽ ዜና ነይሩ፡ ንእሽተይ ንምርኣይ ዝደለዩ ሰባት ኣብ ዋይት ሃውስ ተሰሪዖም ነይሮም። ካብ 800 ክሳብ 1,000 ኣጋይሽ ከምዝነበሩ ሚስ ፍሊንግ ትገልጽ። መጠን እቲ ዝድለ ብሕትውና ግን ይፈላለ እዩ። ትሪሻ ኒክሰን ንመርዓኣ ዝኸውን 700 ናይ ፕረስ ፍቓድ ሂባ እያ።"	https://www.bbc.com/tigrinya/articles/cqq25e6eeglo
health	ኮቪድ-19፡ ኣፍሪቃ 270 ሚልዮን ብልቃጥ ክታበት ኮሮናቫይረስ ረኺባ	"ሕብረት ኣፍሪቃ፡ ንኣህጉር ኣፍሪቃ ዝኸውን 270 ሚልዮን ክታበት ኮቪድ-19 ከምዘዳለወ ኣፍሊጡ። እቲ ክታበት ናብ ዝተፈላለያ ሃገራት ከምዝባጻሕ ድማ ሓቢሩ። እቲ ክታበት ኣብዚ ዓመት ኣብ ረብሓ ከምዝውዕል ኣቦ መንበር ሕብረት ኣፍሪቃ ስሪል ራማፎዛ ተዛሪቡ። ቅድሚ'ዚ 600 ሚልዮን ክታበት ንኣፍሪቃ ከምዝቐርብ ቃል ዝተኣተወ ኮይኑ፡ እዚ ተረኺቡ ዘሎ 270 ሚልዮን ድማ ተወሳኺ ምዃኑ ተገሊጹ። እዚ'ውን ንኹለን ሃገራት ኣፍሪቃ እኹል ኣይኮነን። ሃብታማት ሃገራት ንዜጋታተን ከቲበን ክሳብ ዝውድኣ ድኻታት ሃገራት ዓለም ንነዊሕ እዋን ክጽበያ ከምዝግደዳ ስግኣታት ኣሎ። እንተኾነ እቲ ኣብ ኣፍሪቃ ዘጋጥም ዘሎ መልከፍትን ሞትን ኣብ ብዙሓት ሃገራት ክነጻጸር እንከሎ ዝተሓተ እዩ። ኣብ ገለ ሃገራት ግን ኣብ ቁጽሪ መልከፍቲ እናወሰኸ ይኸይድ ምህለው ይግለጽ። ኣብ ደቡብ ኣፍሪቃ ከኣ እቲ ሓድሽ ዓሌት ኮሮናቫይረስ ስግኣት ኮይኑ'ሎ። እቲ ቫይረስ ካብ ዝርከቦም ሰባት እቶም ዝበዝሑ በቲ ሓድሽ ዓሌት ኮሮናቫይረስ ዝተለኸፉ ምዃኖም ይግለጽ። ""ብዝገበርናዮ ጻዕሪ ዛጊድ 270 ሚልዮን ክታበት ክነቕርብ በቒዕናለና"" ዝበለ ኣቦ መንበር ሕብረት ኣፍሪቃ ሲሪል ራማፎዛ፡ እቶም ክታበታት ካብ ፋይዘር፣ ኣስተራዜኔካን ጆሰን ኤንድ ጆሰንን ከምዝተዓደጉ ሓቢሩ። እንተውሓደ 50 ሚልዮን ክታበት ""ኣብ ኣዝዩ ወሳኒ ጊዜ ካብ ሚያዝያ ክሳብ ሰነ 2021"" ክቐርብ ምዃኑ'ውን ገሊጹ። ኣፍሪቃ አስታት 600 ሚልዮን ክታበት ብዓለማዊ መስርሕ ኮቫክስ [ድኻታት ሃገራት ክታበት ኮሮናቫይረስ ፍትሓዊ ብዝኾነ መገዲ ንኽበጽሐን ዝተወደበ ስምረት] ኣቢሉ ክበጽሓ ትጽቢት ይግበር። እተን ሃገራት ብዛዕባ እቲ ኣሰራርሓ ዝርዝር ሓበሬታ ኣብ ምጽባይ ዝርከባ ኮይነን ሎሚ ከኣ ""ኣማራጺ ፍታሕ ምርካብና ዘሕጉስ'ዩ"" ይብል ላዕለዋይ ኣማኻሪ ማእከል ምክልኻል ሕማማት ኣፍሪቃ ኒካያስ ደምቢ ንወኪል ዜና ኤፒ ኣብ ዝሃቦ ርእይቶ። ኣቦ መንበር ሕብረት ኣፍሪቃን ካልኦት ሰብመዚን፡ እቲ ብኮቫክስ ኣቢሉ ክሳብ ቀዳማይ መፋርቕ 2021 ዝቐርብ ክታበት ንሰብ ሞያ ጥዕና ጥራይ ዝበጽሕ ምዃኑ ስክፍትኦም ይገልጹ። እታ 1.3 ቢልዮን ብዝሒ ህዝቢ ዘለዋ ኣህጉር ብነብሲ ወከፍ ዜጋ ክልተ ብልቃጥ ክታበት የድልያ። ስለዚ ንኹሉ ክትኸትብ እንተኾይና ብድምር ዘድልያ ብዝሒ ክታበት 2.6 ቢልዮን ይበጽሕ ኣሎ። ዘድሊ መጠን ክታበት ብዝቐልጠፈ ኩነታት ንምርካብ ዝግበር ጻዕሪ ክቕጽል ምዃኑ ሲሪል ራማፎዛ ገሊጹ። ኣብ ኣፍሪቃ ልዕሊ 3 ሚልዮን ሰባት በቲ ቫይረስ ክተሓዙ እንከለው ኣስታት 75,000 ድማ ሞይቶም ኣለው። እዚ ኣሃዝ ምስታ 23 ሚልዮን መልከፍትን  ልዕሊ 383,000  ሞትን ዘመዝገበት ኣመሪካ ክነጻጸር እንከሎ ትሑት ምኳኑ እዩ ዝግለጽ።"	https://www.bbc.com/tigrinya/news-55657751
politics	ተዛተይቲ ትግራይ፡ ደንጉዩ ኣብ ዝተውሃበ መግለጺኦም እንታይ ኢሎም?	"ነቲ ንዝሓለፉ ክልተ ዓመታት ኣብ ሰሜን ኢትዮጵያ ብሓፈሻ፡ ኣብ ትግራይ ድማ ብፍላይ፡ ጠንቂ ሞት፡ ምፍንቓልን ዕንወትን ኰይኑ ዝቐጸለ ኲናት ሓድሕድ ኢትዮጵያ ብሰላም ንምፍታሕ፡ ብሕብረት ኣፍሪቃ ተማእዚኑ ኣብ ደቡብ ኣፍሪቃዊት ፕሪቶርያ ኣብ መጀመርታ እዚ ወርሒ ዝተኻየደ ዘተ ሰላም፡ ካብ ትጽቢት ብዙሓት ወጻእ ዝዀነ ተስፋ ዝተረኸበሉ እዩ። ኣብቲ ዘተ፡ ናብታ ንኽልተ ዓመት መሰረታዊ ቀረባት ተሓሪማ፡ ሚልዮናት ነበርታ ንከቢድ ሰብኣዊ ቅልውላው ዝተቓልዑላ ትግራይ መሰረታዊ ኣገልግሎታት ክምለሱ፣ ሰብኣዊ ሓገዝ ክኣቱን ኣንጻር መንግስቲ ኢትዮጵያ ክዋግኡ ዝጸንሑ ሓይልታት ትግራይ ዕጥቆም ፈቲሖም ናብ ሰላማዊ ናብራኦም ዝምለሱሉ ኵነታት ምፍጣር ዝርከቡዎም ነጥብታት ዝሓዘ ስምምዕ ተፈሪሙ። ድሕሪ ሓሙሽተ መዓልቲ እዚ ስምምዕ፡ ኣብ ናይሮቢ ዝተራኸቡ ወተሃደራዊ ኣዘዝቲ ክልቲኦም ወገናት ድማ ኣብ ዝርዝር ኣፈጻጽማ እቲ ውዕል ሰላም ተመያይጦም ኣብ ዝርዝር መስርሕ ትግባረኡ ተፈራሪሞም እዮም። ኣብዚ መንጐ ብፍላይ ብወገን ተጋሩ ኣብቲ ስምምዕ ዝተፈላለየ ሕቶታት ክለዓሉ ዝጸንሑ ኰይኖም፡ ተዛተይቲ መንግስቲ እቲ ክልል ኣብዚ ዛዕባ ዝርዝር መብርሂ ኣይሃቡን ተባሂሎም ክውቀሱ ጸኒሖም እዮም። ብሰንበት 20 ሕዳር ግና ንሓይልታት ትግራይ ብምውካል ኣብቲ ዘተሰላም ኣብ ደቡብ ኣፍሪቃ ካብ ዝተሳተፉ፡ ኣቶ ጌታቸው ረዳን ጀነራል ጻድቃን ገብረትንሳኤን ኣብ መራኸቢ ብዙሃን እቲ ክልል ዝርዝር መብርሂ ሂቦም። ኣብ ፕሪቶርያን ናይሮቢን ዝተኻየዱ ዘተታት፡ ዋላ'ኳ ብስምምዕ ዝተዛዘሙ እንተዀኑ፡ ካብቲ ኣብ ፈለማ ዝተታሕዘሎም ሰሌዳ ግዜ ዝነውሐ እዮም ወሲዶም። ንጕጅለ ተዛተይቲ ኢትዮጵያ ዝመርሐ፡ ኣማኻሪ ድሕነት ቀዳማይ ሚኒስተር ኢትዮጵያ ኣምባሳደር ሬድዋን ሑሴን፡ መንቀሊ እቲ ምድንጓይ ኣብ መንጐ እቶም ኣብ ደማዊ ኲናት ዝጸንሑ ወገናት መንፈስ ዘይምትእምማን ምንባሩ ከምዝዀነ ንቢቢሲ ተዛሪቡ ነይሩ። እቲ ዝርርብ ነቲ ልሙድ መስርሕ ዓለምለኻዊ መምዘኒታት ዘተ ሰላም ዘማልአ ከምዘይነበረ ዝገልጽ ጀነራል ጻድቃን ብወገኑ፡ መንግስቲ ኢትዮጵያ ጐድኒ ጐድኒ እቲ ልዘብ፡ ንከተማ መቐለ ተቘጻጺሩ እቲ ናይ ዘተ ኣገባብ ንምልዋጥ ከምዝፈተነን፡ ሓይልታቶም ብወገኖም ነዚ ደው ንምባል ከቢድ ኲናት ከምዘካየዱን ተዛሪቡ። “ኣብተን ዝጸናሕናለን [ኣብ ፕሪቶርያ] ዓሰርተ መዓልቲ እውን፡ ቀልጢፍካ መቐለ ሒዝካ፡ ሓደ ሓቂ ኣብቲ መሬት ፈጢርካ፡ እቲ ናይ ፕሪቶርያ ዘረባ ምንም ዋጋ ዘይብሉ ንምግባር ዘይተገበረ ነገር የለን። ከቢድ ምጭፍጫፍ እዩ ተኻይዱ። ብኻልእ ወገን ድማ እቲ ኢንተርናሽናል ኮምዩኒቲ መቐለ እንተለቒቕኩም እቲ ድርድር ባህርያቱ ክቕይር እዩ ዝብል ነገር ይነግሩና ነይሮም። ንሕና እውን ባህሪኡ ከምዝቕይር ንፈልጥ ኔርና። እቲ ሰራዊት እውን እዚ ይፈልጥ ነይሩ። ኣብቲ ዓሰርተ መዓልታት ብምሉእ ዓቕሞም ከቢድ ምጭፍጫፍ ገይሮም።” እንተዀነ ሓይልታቶም ብዘካየድዎ ብርቱዕ “ምክልኻልን ጸቕጢ ማሕበረሰብ ዓለምን” እቶም ወገናት ኣብ ስምምዕ ክበጽሑ ምኽኣሎም ገሊጹ። መራሒ ተዛይተይቲ ጕጅለ ትግራይ ኣቶ ጌታቸው ረዳ ብወገኑ፡ ኣብ ከይዲ እቲ ዘተ፡ ኣብ ደረጃ ተጻብኦ ደው ምባል ክለዓሉ ዘይግበኦም ኣጀንዳታት ብኽልቲኡ ወገን ይለዓሉ ብምንባሮም፡ እቲ ከይዲ ክጓተት ከምዝገበሮ ምስ ቢቢሲ ኣብ ዝገበሮ ጻንሒት ሓቢሩ ነይሩ። “እቶም ኣብ ውሽጢ ዓዲ ተፈናቒሎም ዝነበሩ፡ ብኣማኢት ኣሽሓት ዝቝጸሩ ህዝቢ እንደገና ብሚልዮናት ኰይኖም ክፈናቐሉ ተገይሩ። ዳርጋ እቲ ኲናት ምክያዱ ብጣዕሚ ኣሰቃቒ ዝዀነ ንህዝቢ ክንከላኸል ዘይንኽእለሉ ውግእ እናዀነ ናይ ምኻድ ነገር መጺኡ” ዝብል ጀነራል ጻድቃን፡ ህዝቢ ንምድሓን ነቲ ኲናት ዝመርሕ ማእከላይ ኮማንድ፡ እቲ ኲናት ብቕልጡፍ ደው ክብል ከምዘለዎ መደብ ሒዞም ናብቲ ዘተ ከምዘቕንዑ ይዛረብ። በዚ መሰረት ዋላ'ኳ ኵሎም ድልየታቶም ዘማልአ እንተዘይነበረ፡ መሰረታዊ ተዅሲ ደው ናይ ምባል ዕላማኦም ግን ከምዘዐወቱ ገሊጹ። “ሓደ ተዅሲ ደው ኢሉ። ተዅሲ ደው ክነብል ዝደለናሉ ዋና ምኽንያት ናብ ዝርርብ ክንኣቱ እዩ። ህዝብና ካብ ሞት ክተርፍ ምእንቲ እዩ። ሓገዝ ምእንቲ ክኣትዎ እዩ። ተዓጽዮም ዝነበሩ ኣገልግሎቱ ክኽፈቱ ምእንቲ እዩ... ቀደሙ እውን ብፖለቲካዊ ድርድር ክፍታሕ ዝነበሮ ጸገም ናብ መስርሕ ፖለቲካዊ ድርድር ክኣቱ ንምኽኣል እዩ። ስለዚ ዋላ እቲ ኣካይዳ ግልባጥ እንተነበረ፡ ተጻባእቲ ሓይልታት ተዅሲ ደው ከብሉ ተሰማሚዕና።” ብተወሳኺ፡ እቶም ጸገማት ብመሰረት ሕገመንግስቲ ክፍትሑ ዝተበጽሐ ስምምዕ ካልእ ውጽኢት ከምዝዀነ ሓቢሩ። ኣቶ ጌታቸው ረዳ እቲ ተዅሲ ደው ናይ ምባል ስጕምቲ፡ ኣብ ትግራይ ዘለዉ ጸገማት ሓዊሱ፡ ፖለቲካዊ ፍታሕ ንምንዳይ ሓጋዚ ከምዝዀነ ገሊጹ። “ተዅሲ ደው ኢሉ ኣሎ። ተወሳኺ ምፍንቓል፡ ተወሳኺ ስቓይ ብዝተወሰነ ደረጃ ኣትሪፍና ኣለና ማለት እዩ። እዚ ምግባር ንባዕሉ ሓደ ነገር እዩ። ህዝብና ኣብ ብዙሓት ከባቢታት ዝርካቡ ምህርቲ ክእክብ ዕድል ረኺቡ ኣሎ ማለት እዩ። ብጥምየትን ሰኣን ኣፋውስን ክጥፍእ ዝኽእል ዝነበረ ህዝብና ብዝተወሰነ ደረጃ ፍታሕ ክረክብ ዝኽእለሉ ዕድል ተፈጢሩ ኣሎ። ልዕሊ ዅሉ ግን እቲ ክንኣትዎ ዝበልናዮ ፖለቲካዊ ከይዲ ብቕንዕና እንተ ተተግቢሩ እተን ነዚ ጸገም ክፍጠር ምኽንያት ዝዀና ነገራት ምሉእ ብምሉእ ወይ መብዛሕትኡ ንምእላይ ዘኽእለና ዕድል ተፈጢሩ ኣሎ።” ብምባል ክልቲኦም ወገናት ንተፈጻምነቱ ብቕንዕና ክሰርሑ ከምዘለዎም የረድእ። ጀነራል ጻድቃን ብወገኑ እቲ ስምምዕ፡ እታ ሃገር ካብቲ ኣትያቶ ዘላ ጸገም ዘውጽእ ክኸውን ከምዝኽእል እዩ ዝገልጽ። “ኢትዮጵያ ኣትያቶ ካብ ዘላ ቅልውላው ናይ ምንጋፍ ዓቕሚ ኣለዎ። ሓደ ዓቢይ ጸጋ እዩ እዚ። ኣብታ ሃገር በጺሑ ዘሎ፡ ናዓና እውን ዝጸሉ፡ ቁጠባዊ፡ ፖለቲካውን ማሕበራውን ቅልውላው ዓቢይ ጸገም እዩ። ኣብ ጉዳይ ተጋሩ ምስ እንርኢ ድማ ተኣኻኺቦም ዝነበሩ ጸላእትና ናይ ምብታን ዓቕሚ ኣለዎ። ኣብ ውሽጢ ኢትዮጵያ ይዅን ቀርኒ ኣፍሪቃ ኣሰላልፋ ሓይልታት ናይ ምቕያር ብቕዓት ኣለዎ፤ እንተተተግቢሩ።” “ካብቶም ጸገማት እቶም ጸጋታት ይረኣዩኒ” ዝብል ጀነራል ጻድቃን፡ ብዙሓት ጸገማት ብሕገ መንግስቲ ክፍትሑ ዕድል ዝህብ ከምዝዀነ እውን እምነቱ ገሊጹ። ነቲ ዘተ ሰላም ኣመልኪቶም መግለጺ ዝሃቡ ላዕለዎት ተዛተይቲ ትግራይ፡ ካብቶም ተስፋታት ብተወሳኺ፡ ነቲ ተስፋ ከምክኑ ዝኽእሉ ሰግኣታት ከምዘለዉ ብምግላጽ ስክፍታታቶም ኣካፊሎም። ክልቲኦም ወከልቲ ኣብ ዝሃብዎ መብርሂ፡ ኣብዚ እቲ ቀንዲ ፈተና ምትእትታው ሰራዊት ኤርትራን ሓይልታት ጐረባብቲ ክልላትን ምዃኑ እውን ሓቢሮም። ብመሰረት እቲ ኣብ ናይሮቢ ዝተበጽሐ ስምምዕ ሓይልታት ወጻእን ኣባላት ሰራዊት ምክልኻል ኢትዮጵያ ዘይኾኑ ዕጡቓትን ካብ ትግራይ ምውጻእ ምስ ምፍታሕ ዕጥቂ ሰራዊት ትግራይ ማዕረ ማዕረ ክፍጽም እዩ ዘለዎ። ኰይኑ ግን ሐዚ እውን ሰራዊት ኤርትራ ""ቅትለት፡ ምጭዋይ ዝምታን"" ዝርከብዎም ገበናት ይፍጽም ከምዘሎ ሰብ መዚ ትግራይ ይኸሱ። ዛጊት ብዛዕባ እቲ ክሲ ብወገን መንግስቲ ኢትዮጵያን ኤርትራን ዝተወሃበ ወግዓዊ ምላሽ የለን። “ማሕበረሰብ ዓለም’ ዘ ቢግ ኤለፋንት ኢን ዘ ሩም’ ዝብሎ፡ ጸገም ክፈጥር ዝኽእል፡ ዓቢይ ሓርማዝ ዝብሎ፡ ሰራዊት ኤርትራ እዩ። ኣብ ትግራይ ይዅን ካልእ ከባቢ ዝህልዎ ምንቅስቓስ ዓንቃፊ ተራ ክህልዎ እዩ። ኣብ ዓፋር ሚልሻ፡ ኣብ ኣምሓራ ፍሉይ ሓይሊ ከሰልጥን ይንቀሳቐስ እዩ። ናይ ኢትዮጵያ ሰላም ኣይንታዩን፡” ክብል ይወቅስ። ጀነራል ጻድቃን ብተመሳሳሊ፡ “በቲ ኣብ ኢትዮጵያ ዝነበረ ቅልውላው ዝኸሰበ ንሱ [መንግስቲ ኤርትራ] እዩ። ካልእ ኵሉ ከሲሩ እዩ፡"" ብምባል ዝዓበየ ፈተና እቲ ዘተ ሰላም ካብ መንግስቲ ኤርትራ ከምዝዀነ ይዛረብ። ኣብ መንጐ እቶም ንኽልተ ዓመት ኣብ ደማዊ ኲናት ዝጸንሑ ክልቲኦም ተጻባእቲ ሓይልታት ዘሎ ዓሚቝ ምጥርጣር እውን ካልእ ፈተና ከምዝዀነ እዮም ክልቲኦም ላዕለዎት ሰብመዚ ትግራይ ገሊጾም ዘለዉ። ጀነራል ጻድቃን ነዚ እንክገልጽ፡ “ምስ ማእከላይ መንግስቲ ኢትዮጵያን ትግራይን ክፍጠር ዝኽእል ጸገም መብዛሕትኡ፡ ካብቲ ዓሚቝ ምጥርጣር እናተበገስካ፡ ግዜ ወሲድካ ክፍትሑ ዝኽእሉ ነገራት እውን፡ ኣብ ልዕሊ ምጥርጣር ምጥርጣር እናፈጠሩ፡ ብንኣሽቱ ምኽንያታት ናብ ጸገም ዝእተወሉ ነገር ክመጽእ ይኽእል እዩ። “ሓደ ክፍለጥ ዘለዎ ነገር ክልተ ዓመት ከቢድ ውግእ እናተዋጋእና ጸኒሕና፡ ናብ ሰላም ክትኣቱ ከለኻ ብሓጺር ግዜ ልሙጽ ኰይኑ ዝኸይድ ኣይኰነን። ናይ ስግግር ግዜ የድልዮ እዩ። ናይ ስግግር ግዜ ሓርፋፍ እዩ፡” ይብል። ንሰላም ዘሎ ኣረኣእያ ድማ ካልእ ብኣቶ ጌታቸው ረዳ ዝቐረበ ስክፍታ እዩ። “ሰላም ከም ስትራተጂካዊ ምርጫና ዲና ወይስ ከም ግዜ መግዝኢ ኢና ወሲድናዮ?” ክብል ይሓትት። “እዚ ጉዳይ እዚ ታክቲካል እዩ። ቅሩብ መተንፈሲ ግዜ ረኺብና ብኻልእ ዙር ንምጥፋእ ዘኽእለና ዕድል ክንረክብ ዘኽእለና እዩ ዝብል ኣተሓሳስባ ዝዝውሮ እንተዀይኑ፡ ካባና መጸ ካብ ጻላኢ መጸ፡ ዘምጽኦ ሓደጋ እንተዘይኰይኑ ረብሓ ክህሉ ኣይክእልን” ኢሉ። ካብዚ ብተወሳኺ ነቲ ዘተ ሰላም ከዕንቅፉ ዝኽእሉ ውሽጣዊ ኣካላት ከምዘለዉ ዝሓበሩ ኣቶ ጌታቸው ረዳን ጀነራል ጻድቃን ገብረትንሳኤን፡ ዛጊት ዘሎ ሓፈሻዊ ከይዲ ግን ተስፋ ዝህብ ከምዝዀነ ገሊጾም።"	https://www.bbc.com/tigrinya/articles/cl7qe0jzjedo
politics	ሰራዊት ሚያንማር ንኣርባዕተ ነጠፍቲ ብሞት ቀፂዑ	ሰራዊት ሚያንማር ንዲሞክራሲ ዝሕለቑ  ሓደ ኣባል ባይቶ ነበር ዝርከቦም ኣርባዕተ ነጠፍቲ ከምዝረሸነ ተገሊፁ። እዚ ናይ ሞት ቅፅዓት ድሕሪ ብዙሕ ዓመታት ንፈለማ እዋን ዝተፈፀመ እዩ ተባሂሉ። ተሓለቕቲ ሰብኣዊ መሰላት፡ ጉዳይ እዞም ነጠፍቲ ኣብ ዝሓለፈ ወርሒ ጥሪ ኣብ ዕፁው መጋባእያ ምብያኑ፡ ኢ-ፍትሓውን ግልፅነት ዝጎደሎን እዩ ብምባል ተማጕቶም ነይሮም። በዓል ሞያ ሕጊ ፍዮ ዜያ ታው፣ ፀሓፊ ኮ ጂሚ፣ ህላ ምዮን ኣንግ ቱራ ዛውን ዝተብሃሉ ተሓለቕቲ ዲሞክራሲ፡ “ገበን ራዕዲ ፈፂምኩም” ብዝብል እዮም ተኸሲሶም ነይሮም። ኣብ ዝሓለፈ ወርሒ ሰነ ወተሃደራዊ ምምሕዳር እታ ሃገር፡ እቲ ናይ ሞት ፍርዲ ተግባራዊ ከምዝኸውን ምስ ኣፍለጠ፡ ኣዘራራቢ ዓለም ኮይኑ ነይሩ። ወተሃደራዊ ምምሕዳር ሚያንማር፡ ኣብ ዝሓለፈ ለካቲት 2021 ኣብ ልዕሊ መራሒት እታ ሃገር ኣንግ ሳን ሱቺ ዕልዋ መንግስቲ ብምክያድ እዩ ስልጣን ሒዙ። ነዚ ስዒቡ ድማ ኣብታ ሃገር ዝተልዓለ ሰፊሕ ተቓውሞ፡ በቲ ወተሃደራዊ ክንፊ ተገቲኡ። ነቲ ዝተኻየደ ዕልዋ መንግስቲ ስዒቡ ዝተጣየሸ ፓለቲካዊ ውድብ፡ ነዚ ቅፅዓት ሞት ከምዝቃወም ኣፍሊጡ። እቲ ውድብ ተሓለቕቲ ዲሞክራሲ፣ ናይ ዝተፈላለዩ ብሄራት መራሕቲ ቃልሲ ከምኡ እውን ቅድሚ ሕዚ ኣባላት ገዛኢ ውድብ ዝነበሩ ዝሓቖፈ እዩ። ልሳን መንግስቲ ዝኾነ ቴሌቬዥን፡ ኣርባዕቲኦም ሰባት፡ “ኣንፈት ብምሃብ፣ ምስ ካልኦት ብምትሕብባር ጨካን ግብረ ራዕዳዊ መጥቃዕቲ ንምፍፃም ተሊሞም ነይሮም” ብምባል፡ ብሞት ከምዝተቐፅዑ ፀብፂቡ። እቲ ተሌቬዥን ኣርባዕቲኦም ነጠፍቲ ብመሰረት ሕጊ ፀረ-ራዕዲ ብሞት ከምዝተቐፅዑ እኳ እተፀብፀበ፡ ዝተቐተልሉ ቦታ ካብ ምግላፅ ግና ተቖጢቡ። ሕቡራት ሃገራት፡ ኣብ ሚያንማር ንመወዳእታ ግዘ ብ1988 ኣቆፃፅራ ኣውሮጳውያን እዩ ናይ ሞት ፍርዲ ተፈፂሙ። ቅድሚ ሕዚ ሚያንማር፡ ናይ ሞት ቅፅዓት ብማሕነቕቲ እያ ተግባራዊ ትገብር ነይራ። ስድራ ግዳያት፡ ኣብ መእተዊ እቶም ዝተቐተሉ ስድርኦም ተኣሲሮምሉ ኣብ ዝነበርሉ ቤት ማእሰርቲ ደው ኢሎም ይፅበዩ ከምዘለዉ ተገሊፁ። ካብ ስድራ እቶም ግዳያት ንነጣፊ ፍዮ በዓል እንድኡ፡ ሰብኣያ ብሞት ከምዝቕፃዕ ከምዘይተነገራ ሓቢራ። ወዲ 41 ዓመት ፍዮ፡ ኣባል ገዛኢ ውድብ ኤንኤልዲን ፈታዊ ሳን ሱቺን እዩ ነይሩ። ናብ መድረኽ ፖለቲካ ቅድሚ ምፅንባሩ ናይ ሂፕሆፕ ድምፃዊ ዝነበረ ፍዮ፡ ብግጥምታቱ ፀረ ወተሃደራዊ መልእኽትታት ብምትሕልላፍ ይፍለጥ። ወዲ 53 ዓመት ኮ ጂሚ ድማ  ናይ ሓደ ንዲሞክራሲ ዝሕለቕ ምንቅስቓስ ኣባል እንትኾን፡ ንወተሃደራዊ ስርዓት ሚያንማር ብምቅዋም ይፍለጥ። ብዛዕባ እቶም ዝተረፉ ክልተ ግዳያት ብዝርዝር ዝፍለጥ ነገር የለን። ዋና ፀሓፊ ሕቡራት ሃገራት ኣንቶኒዮ ጉተሬዝ፡ ነቲ ቅፅዓት ሞት “ብህይወት ናይ ምንባር መሰል፣ ነፃነትን ደሕንነት ውልቀሰብን ዝገሃሰ” ክብል ኮኒንዎ። እቲ ወተሃደራዊ ክንፊ፡  ኣብ ልዕሊ ዕጡቓት ሓይልታትን ተቓወምቲ ውድባትን ዝወስዶ ስጉምቲ ኣጠናኺሩ ቀፂልሉ ኣሎ። ኣብ ልዕሊ እታ መራሒት ሚያንማር ዝነበረት ኣንግ ሳን ሱቺ ዝቐረበ ክሲ ብመሰረት ሕጊ እታ ሃገር ክሳብ 150 ዓመት ማእሰርቲ ከቕፅዕ ዝኽእል እዩ። ኣብታ ሃገር ዕልዋ መንግስቲ ካብ ዝካየድ ንነዘ፡ 14 ሽሕን 847 ሰባት ከምዝተኣሰሩን 2114 ሰባት ከምዝተቐተሉን  ይግለፅ።	https://www.bbc.com/tigrinya/articles/c19mme8z7jxo
health	ዝጠፍኡ ዓሌት እንስሳታት ናብ ህይወት ንምምላስ ዝግበር ዘሎ ፃዕሪ	"ተመራመርቲ ስነ-ፍልጠት፡ ዝጠፍኡ ዓሌት እንስሳታት ንምምላስ ይጽዕሩ ኣለዉ። ሓደ ኣብ ኣሜሪካ ዝመደበሩ ኣብ 2021 ዝተመስረተ ተበግሶ-ዝጀመረ ኩባንያ፡ ኣብ ዝቕጽሉ ሓሙሽተ ክሳብ 10 ዓመታት ናይ ሓደ ጥራይ ዘይኮነስ ናይ ክልተ ዓይነት ዝጠፍኡ ዓሌታት እንስሳታት፡ ህይወት ክመልሱ ከምዝኽእሉ ርግጸኛ ዀይኑ ኣሎ። ርግጽ፡ ክውን ክትገብሮ ኣብ ፊልሚ ‘ጁራሲክ ፓርክ’ ቀሊል ክመስል ይኽእል እዩ። ኣብ ሓቀኛ ህይወት ግን ቀሊል ዕማም ኣይኮነን። ኩሉ ሰብ ክግበር ከም ዝኽእል ወይ ውን ክኸውን ከም ዘለዎ እውን ኣይኣምንን እዩ። ኣብዚ ዓውዲ፡ እንታይ ከም ዝተወጠነ ንርኢ እሞ፡ ብሓቂ ንሓደ እንስሳ ካብ ሞት ምምላስ ዝከኣል እንተኾይኑ ክንድህሳስ ኢና። ብኣመሪካዊ ክኢላ ‘ጀነቲክስ’ [ምርምር መቦቀል ዘርኢ] ጆርጅ ቸርችን ዋና ኣካያዲ ስራሕ ቤን ላምን፡ ዝምራሕ ኮሎሳል ባዮሳይንስ፡ ነቲ ‘ዉሊ ማሞት’ ኣብ 2027 ክመልሶ ከምዝኽእል ተስፋ ኣለዎ። ከምኡ’ውን ብሓገዝ ዩኒቨርሲቲ መልበርን፡ ኣብዚ ቀረባ እዋን ነቲ ካብ 1930ታት ጀሚሩ ዝጠፍአ ማርሱፒያል ዝበሃል ነብሪ ‘ታዝማኒያ ታይገር’ ወይ ‘ታይላሲን’ ዳግማይ ንምፍጣር ፕሮጀክት ከምዘለዎም ኣፍሊጦም ኣለዉ። ግን ብኸመይ እዮም ክገብርዎ ዝኽእሉ? ሓደ መንገዲ፡ ናይ ምምላስ ምህንድስና [ሪቨርስ ኢንጂነሪንግ] እዩ: ተመራመርቲ ስነ-ፍልጠት ካብ ሓደ ተመሳሳሊ ዲኤንኤ ዘለዎ ህያው ዓይነት ዋህዮታት መበቆል ይወስዱ: ድሕሪኡ ድማ ቴክኖሎጂ ኣርትዖት ጂን ተጠቒሞም ነቲ ዝጠፍአ ዓሌት ይመልስዎ። ነቲ ንሱፍ ዝመስል ‘ማሞት’ ተባሂሉ ዝፍለጥ ፍጥረት፡ እቲ ዝቐረበ ዘሎ ብህይወት ዘሎ እንስሳ፡ ኤስያዊሓርማዝ እዩ። እቲ ጉጅለ ካብቲ፡ ካብ ናይ ታይላሲን፡ ዝተወሰደ  ኣብ መልበርን ኣብ ዝርከብ ሓደ ቤተ መዘክር ኣብ ኣልኮላዊ መስተ ዝተቐመጠ ዲኤንኤ መሰረት ገይሮም እዮም ዝፍትንዎ ዘለዉ። ንሳይንቲስት እቲ ዝዓበየ ብደሆ ዝዀነ፡ ብዝተኻእለ መጠን ናብቲ መበቆላዊ ዓሌት ዝቐረበ፡ ብትኽክል ዳግማይ ክፈጥርዎ ዝኽእሉ፡ ዲኤንኤ ምርካብ እዩ። እቲ ጸገም፡ እንስሳታት ምስ ሞቱ፡ ዲኤንኤኦም ናብ ደቀቕቲ ስብርባራት ስለ ዝበታተን ወይ ድማ ስለ ዝፍንጫሕ እዩ። ነዞም ስብርባራት፡  ብልክዕ ኣሰራረዐኦም ደርዲርካ ምቕማጥ፡ እቲ ዝኸበደ ብድሆ እዩ። እንታይ ረብሓታት ኣለዎ? ሓበራዊ መስራቲ ፕሮጀክት ‘ኮሎሳል’ ዝዀነ፡  ቤን ላም፡ ንዝጠፍኡ እንስሳታት ምምላስ፡ ብዙሕነት ህይወት ንምዕቃብ፡ ዝተመናመነ ስነ-ህይወት ንምምላስን ደቂ ሰባት ኣብ ልዕሊ ተፈጥሮ ዘውረድዎ ጉድኣት ንምጽጋንን ክሕግዝ ከምዝኽእል ይኣምን። ""ክልቲኦም ‘ዉሊ ማሞት’ን ‘ታይላሲን’ን ኣብ ከባቢኦም ቁልፊ ተራ ተጻዊቶም እዮም። መሊስካ ብህይወት ክምለሱ ምግባር፡ ንሳቶም ብዘይምህላዎም ዝተፈጥረ ሓጓፍ ብምምላእ፡ ነቲ ዝዓነወ ባይታ ስነ-ህይወት ንምላስ ኣወንታዊ ጽልዋ ከሕድር ተኽእሎ ኣለዎ"" ይብል። ብተወሳኺ፡ ምርምሮም ኻልኦት ዓሌታት ከይጠፍኡ ንምክልኻል ሳይንሳዊ በሪ ከኸፍት ይኽእል እዩ ዝብል ሞጎት’ውን የቕርብ። ""ታዝማኒያ ዴቪል፡ 20 ወይ 30 ደቂ [ጆይ] ትወልድ። ይኹን እምበር፡ ብኣጻብዕቲ ዝቑጸሩ ደቂ ጥራይ እዮም ብህይወት ዝተርፉ። ብፕሮጀክት ታይላሲን እነማዕብሎ ዘለና ኤክሶ-ፖውች፡ ኣብ ዕቀባ ታዝማኒያ ዴቪል ንዝሰርሑ ተጣበቕቲ ንምእማኑ ብዘጸግም መልክዑ፡ ሓጋዚ ክኸውን ይኽእል'ዩ"" ይብል። እንታይ ዓይነት ሓደጋታት ኣለዎ? ነቓፊት ቪክቶርያ ሄሪጅ፡ ኣብ ቤተመዘክር ተፈጥሮኣዊ ታሪኽ ተመራማሪት ፍልቀት ስነ-ህይወት፡ ህያው ህጻን ‘ማሞት’ ንምፍጣር ኣብ ዝግበር  ከይዲ፡ ካብ ዝተዓረየ ጂን ዝተፈጥረ ድቂ ፡ ኣብ ተካኢሓርማዝ ክትከል እንተተገይሩ፡ ንኻልኦት እንስሳታት ሓደጋ ከስዕብ ከምዝኽእል ትዛረብ። ""እዚ ን22 ኣዋርሕ ጥንሲ ክኸውንን ድሕሪኡ ክውለድን ምተገደደ፡ ከምኡ'ውን ዝተፈለየ ዓይነት እንስሳ ምተፈጥረ - እዚ ምሉእ ብምሉእ ኣዕናዊ መስርሕ'ዩ።"" ""እቲ ፈተነ፡ ብዘይ ገለ ከቢድ ዘይስነ-ምግባራዊ ፍጻመታት ኣይከኣልን'ዩ። እዚ ድማ ብመሰረቱ ተካእቲ ፍጥረታት [ኣደታት] ምጥቃም ዘካትት እዩ። እዚ ድማ ዘስካሕክሕ እዩ። ከምኡ'ውን ኣይክኸውንን'ዩ፡ ምኽንያቱ ኣርቲፊሻል ማህጸን ክትጥቀም ኣይትኽእልን ኢኻ"" ትብል። ቤንላም፡ ግን ኮሎሳል ነዚ ምላሽ ከምዘለዎ ይዛረብ፡ ""ብዘይካ እቲ ናይ ማህጸን መሳርሒታት ዘካተቶም ኣካላት፡ ነቲ ተባዕታዊ ኣካል መተካእታ ዝኸውን እንስሳ’ውን ኣዳሊና ኣለና"" ይብል። ስነ-ምግባራዊ ድዩ? ገለ ነቐፍቲ ነቲ ህይወት -ምምላስ [ዲ-ኤክሰቲንክሽን] ዝብል ሓሳብ ከም ዘይስነ-ምግባራዊ ይቖጽርዎ። ንልዕሊ 4000 ዓመታት ኣብ ምድሪ ዘይነበረ ‘ጨጓር ማሞት’ ዝኣመሰለ ዓይነት እንስሳ ዳግማይ ምትእትታው እንታይ ጽልዋ ከስዕብ ከም  ዝኽእል ዝፈልጥ የለን። እዚ ቴክኖሎጂ ከም ዝሰርሕ እንተተረጋጊጹ ድማ፡ ሳይንቲስት ኣበይ እዮም ደው ከብሉ ዝብል ሕቶ እውን  ከልዕል እዩ። ቪክቶርያ፡ ዝኾነ በዚ መንገዲ ዝተፈጥረ እንስሳ፡ ሓደ ዓይነት ቅዳሕ ናይቲ ቅድሚኡ ዝነበረ [ዝጠፍአ] ከምዘይከውን ምግንዛብ ኣገዳሲምዃኑ ትዛረብ። "" ህይወት-ምምላስ [de-extinction] ዝብሃል ነገርየለን። እቲ ክኸውን ዝኽእል ሙሉእ ብሙሉእ ሓዱሽ ነገር ምፍጣር እዩ። ሓደ ነገር ሓንሳብ ምስ ጠፍአ ኣኺልዎ ጠፊኡ እዩ። ናቱ ቅዳሕ ኢኻ ሒዝካክትምለስ እትኽእል”። ቤንላም ግን፡ እቲ ኣገዳሲ ነገር፡ በደል ወዲ ሰብ ምእራም ከምዘድሊ እዩ ይብል። ""ህይወት-ንምምላስን ወዲ ሰብ ዘውረዶ ጉድኣት ንምእራምን ዘድሊ ጸጋታትን ኣሎና"" ይብል። እዚ ዘበናዊ  ፕሮጀክት ዘለዎ ገንዘብን ሳይንሳዊ ተመክሮን፡ ካብ ዝኾነ እዋን ንላዕሊ፡ ዝጠፍኡ ዓይነታት እንስሳታት ዳግማይ ንምርኣይ ኣብ ቐረባ ዘብጸሐና ይመስል።"	https://www.bbc.com/tigrinya/articles/cjke6g15zr2o
health	ቻይና ክብረወሰን ዝሓዘ ቁጽሪ መልከፍቲ ኮቪድ ኣመዝጊባ	"ቻይና ኮሮናቫይረስ ንምውጋድ ተሪር ስጉምትታት እኳ እንተወሰደት፡ ለበዳ ኮቪድ-19 ካብ ዝጅምር ኣትሒዙ ዝለዓለ ቁጽሪ መዓልታዊ መልከፍቲ ኮቪድ ኣመዝጊባ ኣላ። ርእሰ ከተማ ቤጂንግን ደቡባዊ ማእከል ንግዲ ጉዋንዝሆን ሓዊሱ ሓያሎ ዓበይቲ ከተማታት ለበዳ ኮሮናቫይረስ የጋጥመን ኣሎ። ትማሊ ረቡዕ ዝተመዝገበ መልከፍቲ 31,527 ክኸውን እንከሎ፡ እቲ ኣብ ወርሒ ሚያዝያ ዝተመዝገበ ዝለዓለ ቁጽሪ 28 ሽሕ እዩ ነይሩ። እቲ ቁጽሪ ን1.4 ቢልዮን ህዝቢ ዘለዋ ሃገር ንእሽቶ'ኳ እንተኾነ፡ እቲ ለበዳ ካብ ዝጅምር ብወግዒ ልዕሊ 5,200 ሰባት ሞይቶም እዮም። እዚ ድማ ኣብ ቻይና ኣብ ነፍሲ ወከፍ ሚልዮን ሰለስተ ሞት ይኸውን ኣሎ። ኣብ ኣሜሪካ ካብ ሓደ ሚልዮን 3,000፣ ኣብ ብሪጣንያ ድማ ካብ ሓደ ሚልዮን 2,400 ከምዝሞቱ ይግለጽ። ቻይና ዜሮ ኮቪድ ብዝብል ዝተግበረቶ ፖሊሲ ህይወት ሰባት ከምዘድሓነ ንጹር’ኳ እንተኾነ፡ ኣብ ቁጠባን ህይወት ተራ ህዝብን ግን ጽልዋ ኣሕዲሩ እዩ። እታ ሃገር ቅድሚ ሒደት ሰሙናት ንገለ ካብቲ ገደባት ቁሩብ ኣዝሊቓቶ ነይራ። ንናይ ቀረባ ርክብ ዘለዎም ሰባት ኣብ መንግስታዊ መሳለጥያ ዝግበር ምውሻብ ካብ 7 መዓልታት ናብ ሓሙሽተ መዓልትን ኣብ ገዛ ድማ ናብ ሰለስተ መዓልቲ ቀኒሳቶ። ካልኣይ ደረጃ ርክባት ምምዝጋብ ደው ዘበለት ክኸውን እንከሎ እዚ ድማ ብዙሓት ሰባት ምውሻብ ከይግደዱ ኣኽኢሉ። ሰበስልጣን ብተወሳኺ ኣብ መጀመርታ ናይዚ ዓመት እታ ዝዓበየት ከተማ ሻንጋይ ዝተጻወረቶ ዓይነት ሓፈሻዊ ዕጽዋ ከይትግበር ጻዕሪ ገይሮም እዮም። ኣብ ቤጂንግ ዝተሓደሰ ወሰኽ ቁጽሪ መልከፍቲ፡ ከምኡ’ውን ድሕሪ ኣዋርሕ ንመጀመርታ ግዜ ብኮሮናቫይረስ ሞት ኣብ ዘጋጠመሉ እዋን ግን፡ ሰበስልጣን ድሮ ኣብ ሓያሎ ኣውራጃታት ገለ ገደባት ተግባራዊ ብምግባር፡ ድኳናት፡ ኣብያተ ትምህርትን ቤት መግብታትን ተዓጽዮም ኣለዉ። ማእከላይ ከተማ ዠንግዝሆው እውን ካብ ዓርቢ ጀሚሩ ን6 ሚልዮን ነበርታ ተሪር ዕጽዋ ክትእውጅ ምዃና ሰበስልጣን እታ ሃገር ኣፍሊጦም። እዚ ድማ ኣብ ፎክስኮን ዝተበሃለ ሓደ ሰፊሕ ኢንዱስትርያዊ ትካል ኣፍራዪ ኣይፎን ዝተኻየደ ዓመጽ ተቓውሞታት ስዒቡ'ዩ። እቲ ትካል ኣብ ስርዓታት ክፍሊት ""ቴክኒካዊ ጌጋ"" ብምፍጣሩ ይቕሬታ ​​ሓቲቱ’ሎ። ካልኦት ዛንታታት ስቓይን ተስፋ ምቑራጽን ኣብ ኢንተርነት ተዘርጊሖም ቂምታ ህዝቢ ኣበጊሶም እዮም። ኣብ ዝሓለፈ ሰሙን፡ ኣብ ዠንግዝሆው ሓንቲ ህጻን ክግበረላ ዝግባእ ሕክምናዊ ክንክን ብሰንኪ እገዳታት ኮቪድ ስለዝተደናጐየ ከምዝሞተት ዝገልጽ ጸብጻብ ዓቢ ቁጥዐ ኣስዒቡ እዩ። ቻይና ገና መስርሕ ምጥፋእ ኮቪድ ብጃምላዊ መርመራን ሕግታት ዕጽዋን ትከታተል ዘላ ናይ መወዳእታ ዓባይ ኢኮኖሚ ኮይና። ኣብ 31 ኣውራጃታት ቫይረስ ኮሮና ይምዝገብ ኣሎ። ሓደ ክፋል ናይቲ ምኽንያት፡ ደረጃ ክታበት ካብ ካልኦት ምዕቡላት ሃገራት ዝወሓደ ስለዝኾነን፡ ካብቶም ልዕሊ 80 ዓመት ዝዕድሚኦም ሰባት ፍርቂ ጥራይ ቀዳማይ ክታበት ጥራይ ስለዝተኸተቡን እዩ። ቻይና፡ ኣብ ውሽጢ ሃገር ትሰርሖ ክታበት ውጽኢታዊ ከምዘይኮነ መርትዖታት እኳ እንተሃለወ፡ ክታበት ካብ ወጻኢ ክተእቱ ግን ኣይፈቐደትን። ፕረዚደንት ሺ ጂንፒንግ፡ ነቶም ኣብታ ሃገር ዝርከቡ ብዙሕ ኣረጋውያን ህዝቢ ንምሕላው ጽኑዕ ምግታእ ከምዘድሊ ይምጉት። ኣብ ዩኒቨርሲቲ ካምብሪጅ ፕሮፌሰር ልምዓት ቻይና ዊልያም ሃርስት ኣብ ቀረባ እዋን ንቢቢሲ ኒውስ ኣብ ዝሃቦ መግለጺ፡ ""ዕጽዋታት ለበዳ ኮቪድ ከይላባዕ ይከላኸል እዩ"" ኢሉ ነይሩ። ""ግን ንምእማኑ ዘጸግም ጽኑዕ ማሕበራዊ ምቁጽጻር'ውን የስዕብ’ዩ።"""	https://www.bbc.com/tigrinya/articles/c51kgkrlg5vo
politics	ኣርባዕተ ሃገራት ኤውሮጳ ብስለላ ዝጠርጠራኦም ልዕሊ 40 ዲፕሎማሰኛታት ሩስያ ሰጒገን	"ትማሊ ሰሉስ ኣብ ሰዓታት ድሕሪ ቐትሪ፡ ኣየርላንድ፡ ቤልጅም፡ ኔዘርላንድስን ቼክ ሪፐብሊክን 43 ሰራሕተኛታት ኤምባሲ ሩስያ ካብ ሃገረን ክወጽኡ ኣዚዘን። እዚ መቐጸልታ ናይቲ ኣብ ዝሓለፈ ሰሙን ፖላንድን ካልኦት ሃገራት ሕብረት ኤውሮጳን ዝወሰዳኦ ስጕምቲ እዩ። ሚኒስትሪ ጉዳያት ወጻኢ ቤልጅም ሶፊ ዊልሜስ፡ እቲ ምስጓግ፡ ""ምስ ድሕነት ሃገርና ዝተሓሓዝ'ዩ፡"" ክትብል ንኣባላት ባይቶ ሃገራ ተዛሪባ። ኣብ ብራስለስ ኣብ ዝርከብ ኤምባስን ኣብ ኣንትዋርፕ ኣብ ዝርከብ ቆንስልን ሩስያ ዝሰርሑ 23 ኣባላት ኣብ ውሽጢ ክልተ ሰሙን ካብታ ሃገር ክወጽኡ ከም ዝተነግሮም ሓቢራ። እቲ ስጉምቲ ምስ ጐረቤት ሃገር ኔዘርላንድስ ብምውህሃድ ዝተወስደ ምዃኑ ከኣ ገሊጻ። ሰብ መዚ ስለያ ኔዘርላንድ፡ ""ብሕቡእ ዝሰርሑ"" ዝበሉዎም 17 ዲፕሎማሰኛታት ሩስያ፡ ካብ ሃገራ ከም እተውጽእ ሚኒስትሪ ጉዳያት ወጻኢ'ታ ሃገር ገሊጹ። ቀዳማይ ሚኒስተር ኣየርላንድ ሚካኤል ማርቲን ብወገኑ፡ ንኣባላት ባይቶ ሃገሩ ኣብ ዝሃቦ ቃል፡ ካብ ሰብ መዚ ስለያ ብመሰረት ዝተዋህቦ ሓበሬታ፡ ኣርባዕተ ዲፕሎማሰኛታት ሩስያ ከም ዝሰጎገ ኣፍሊጡ። ""ምንቅስቓሶም ምስ ዓለምለኻዊ መዐቀኒ ዲፕሎማሲያዊ ኣካይዳ ዘይቃዶ ስለ ዝኾነ"" ንኽወጽኡ መምርሒ ተዋሂቡዎም ኣሎ፡ ኢሉ። ሰብ መዚ ቼክ ብተመሳሳሊ፡ ምኽትል ኣምባሳደር ሩስያ ኣብ ፕራግ ከም ዝተሰጎገ ንኤኤፍፒ ሓቢሮም። ""ምስ መሓዙትና ብምዃን፡ ህላወ ስለያ ሩስያ ኣብ ሕብረት ኤውሮጳ ነጕድሎ ኣለና"" ክብል ሚኒስትሪ ጉዳያት ወጻኢ እታ ሃገር ኣብ ትዊተር ጽሒፉ። ፖላንድ ብረቡዕ፡ ብስለላ ጠርጢረዮም ንዝበለቶም 45 ዲፕሎማት ካብ ሃገራ ክወጽኡ ገይራ እያ። ኣብ መጀመርታ እዚ ወርሒ፡ ቡልጋሪያ፡ ሊትወንያ፡ ላቲቪያን ኢስቶኒያን፡ ""ንውሁብ ዲፕሎማሲያዊ ኩነታቶም"" ኣብ ዝጻባእ ምንቅስቓስ ረኺብናዮም ንዝበላኦም 20 ሰራሕተኛታት ኤምባሲያ ሩስያ ከም ዘባረራ ይዝከር። ሩስያ ንከምዚኦም ዝበሉ ስጉምታት ተመሳሳሊ ግብረመልሲ ናይ ምሃብ ዝንባለ ዘለዋ ኮይኑ፡ ሎሚ 10 ዲፕሎማሰኛታት ኢስቶኒያ፡ ላቲቪያን ሊትወንያን ካብ ሃገራ ከም ዝወጽኡ ሓቢራ።"	https://www.bbc.com/tigrinya/news-60923838
politics	ኣፍጋኒስታን፡ ኣመሪካ ዋላ መጥቃዕትታት ይፈጸም ኣብ ካቡል ትገብሮ ስርሒት ምውጻእ ክትቅጽሎ ምዃና ገሊጻ	"ፕረዚደንት ጆ ባይደን፡ ጅሃዳውያን ጉጅለታት 13 ኣመሪካውያን ዝርከብዎም 90 ሰባት'ኳ ኣንተቐተሉ፡ እቲ ካብ መዓርፎ ነፈርቲ ካቡል ሰባት ናይ ምውጻእ መስርሕ ክቅጽል ምዃኑ ገሊጹ። ነቶም ነቲ ገበን ዝፈጸሙ፡ ኣመሪካ ክትሃድኖም ምዃና ብምግላጽ ኸኣ ""ነቲ ዝጀመርናዮ ስርሒት ክንዛዝሞ ኣለና፡ ክንዛዝሞ ኢና ድማ"" ኢሉ። ካብታ ጣሊባን ንኣፍጋኒስታን ዝተቖጻጸረላ 15 ነሓሰ ክሳብ ሎሚ ልዕሊ 100 ሽሕ ኣፍጋናውያን ብመዓርፎ ነፈርቲ ካቡል ካብታ ሃገር ወጺኦም ኣለዉ። እንተኾነ፡ ኣመሪካ ክሳብ 31 ነሓሰ ጥራይ ኣብ ኣፍጋኒስታን [መዓርፎ ነፈርቲ ካቡል] ክትጸንሕ ስለዝተፈቐዳ፡ ኣዝዮም ብዙሓት ኣፍጋናውያን እታ መዓልቲ ከይኣኸለት ካብታ ሃገር ንኽወጽኡ ኣብ ትጽቢት እዮም ዘለዉ። እቲ ልዕሊ 90 ሰባት ዝሞትሉ መጥቃዕትታት፡ ብኣቆጻጽራ እቲ ኸባቢ ሓሙስ ሰዓት 1:30 ድሕሪ ቀትሪ'ዩ ኣጋጢሙ። እቲ ናይ መጀመርታ ዕላማ እቲ መጥቃዕቲ ዝነበረ፡ እቲ ወተሃደራት ኣመሪካን ወተሃደራት ዓባይ ብሪጣንያን ሰባት እናኣጻረዩ ናብ ውሽጢ መዓርፎ ነፈርቲ ካቡል ዘእትውሉ እዩ ነይሩ። ድሕሪ ደቓይቕ'ውን ብተመሳሳሊ ኣብ ሓደ ሰብ መዚ ዓበይ ብርጣንያ ኣብ ኣፍጋኒስታን ክወጽኡ ዝደልዩ ኣፍጋናውያን ዝምዝግብሉ ሆቴል መጥቃዕቲ ተፈጺሙ። ነቲ መጥቃዕቲ ኣብቲ ከባቢ ዝንቀሳቐስ ኣይኤስ-ከይ ዝተብሃል እስላማዊ ጉጅል ከምዝፈጸሞ ባዕሉ መግለጺ ሂቡ። ፕረዚደንት ጆ ባይደን ኣብ ዝሃቦ መግለጺ ""ምሕረት ኣይክንገብርን ኢና፡ ኣይክንርስዕን'ውን ኢና፡ ነቲ ዝፈጸምክሞ ዋጋ ከምእትኸፍልሉ ክንገብር ኢና"" ኢሉ። ናይ ኣመሪካ ሓላፊ ማእከላይ እዚ ጀነራል ፍራንክ ማከንዚ፡ ካብቶም በቲ መጥቃዕቲ ዝሞቱ 11 ኣባላት ሓይሊ ባሕሪ ኣመሪካን ሓደ ኣመሪካዊ ተማሃራይ ሕክምናን ከምዝርከብዎም ገሊጹ። ኣመሪካ ድሕሪ ለካቲት 2020 ኣብ ኣፍጋኒስታን ዘጋጠማ ብዝሒ ሞት፡ እዚ ዝልዓለ ኮይኑ ተመዝጊቡ ኣሎ። ጀነራል ፍራንክ ማካንዚ፡ እቲ ካብ ጉጅል ኣይሲስ-ከይ ዝፍጠር ስግኣት ዝልዓለ ኮይኑ፡ ድሕሪ እቲ መጥቃዕቲ፡ ተወሳኺ መጥቃዕቲ ከይፍጸም፡ ሰራዊት ኣመሪካ ምስ ጣሊባን ብምዃን ይሰርሕ ምህላዉ ገሊጹ። እንተኾነ እቲ መጥቓዕቲ፡ ነቶም ሰባት ብመዓርፎ ነፈርቲ ካቡል ናይ ምውጻእ መስርሕ ክሓላልኾ ከምዝኽልእ እዩ ዝግመት። ኣበዚ እዋን ኣብ መዓርፎ ነፈርቲ ካቡል 5800 ኣመሪካውያን 1000 ብሪጣንያውያንን ወተሃደራት ይርከቡ።"	https://www.bbc.com/tigrinya/news-58353275
entertainment	ኡጋንዳዊት ተዋሳኢት ፊልም 'ኲን ኦፍ ካትወ' ኒኪታ ፐርል ኣብ 15 ዓመታ ዓሪፋ	ኣብታ ብዛዕባ መስተንክር ቸዝ ኡጋንዳ እተዘንቱ ናይ ዲስኒ ፊልም 'ኲን ኦፍ ካትወ' ዝተዋስአት ህጻን ኒኪታ ፐርል ከም ዝዓረፈት መራኸቢ ብዙሓን ኡጋንዳ ጸብጺበን። ኒኪታ ብናይ ሓንጎል ካንሰር- ቱመር ክትሳቐይ ምጽንሓ ተፈሊጡ። እታ ኣብ ሓቀኛ ዛንታ ተሞርኲሳ ኣብ 2016 ዝተሰርሐት ፊልም፤ ብዛዕባ ናብ ቤት ትምህርቲ ዘይከደት፡ ኣብ ትሽዓተ ዓመታ ቸዝ ክትጻወት ዝጀመረትን ክሳብ ዓለምለኻዊ ውድድራት ክትሳተፍ ዝኸኣለትን ፍዮና ሙተሲ እያ እተዘንትው። ኣብታ ፊልም፡ ሉፒታ ንዮንግ ከም ኣዲኣ፡ ዴቪድ ኦየሎዎ ከኣ ከም ናይ ቸዝ መምህራ ኮይኖም ይዋስኡ። ኒኪታ ኣብ 2016 እቲ ሕማም ከም ዘለዋ ምስተፈለጠን፡ ኡጋንዳውያን ሓካይም ዘድልይ መሳርሒታት ከም ዘይብሎም ምስ ተገለጸ፤ ዳይሬክተር እታ ፊልም፡ ሚራ ነይር ሰባት ብምጉስጓስ ንሕክመና ዝኾና ገንዘብ ከም ዝተኣኻኸብን ናብ ህንዲ ብምኻድ ሕክምና ክትገብርን ኣኽኢሉዋ። ሕክምና ምስ ገበረት ኣብ 2017 ካብቲ ሕማም ነጻ ከም ዝኾነት እኳ እንተተሓበራ ኣብ ዝሓለፈ ዓመት ካልእ ቱመር ተረኺብዋ።	https://www.bbc.com/tigrinya/news-51522171
health	መዓልታዊ ዓቐን ሽኮር ሰብነትና ንምምጥጣን ክልተ ብርጭቆ ነቢት ጥራይ እኹል'ዩ	"ኣብ ዙርያ ልዕሊ 30 ጠራሙዝ ነቢት (ዋይን) ድሕሪ ዝተገብረ መጽናዕቲ፡ መዓልታዊ ዓቐን ሽኮር ሰብነትና ንምምጥጣን ክልተ ብርጭቆ ነቢት ጥራይ እኹል ከም ዝኾነ ሓደ መጽናዕቲ ኣነጺሩ። ኣልኮል ሄልዝ ኣላያንስ ብሪጣኒያ: ገሊኦም ናይ ነቢት ጠራሙዝ ክሳብ 59 ግራም ሽኮር ከም ዘለዎም ይገልጽ። ኣብ ቀይሕ፣ ጻዕዳ፣ ሮዛ፣ ናይ ኣትክልትን ስፓርክሊንን ነቢታት ኣብ ቤተ ፈተነ ምጽራይ ክግበረሎም እንከሎ ኩሎም ናይ ኒዩትርሽን ሓበሬታ ከም ዘይብሎም ተራእዩ። በዚ: ትሕዝቶ ካሎሪ ስፓርክሊን ነቢት ጥራይ ክፍለጥ እንከሎ ጎስጎስቲ ተጠቀምቲ ነቢት ክንደይ ዝኣክል ካሎሪን ሽኮርን ይወስዱ ምህላዎም ንክፈልጡ ለውጢ ክግበር ይሓቱ። ""ጸባ ዝጥቀሙ ሰባት ወይ ጽሟቕ ኣራንሺ ዝገዝኡ ሰባት ኣብቲ ዝደልዩዎ ኣቕሓ ዝርዝር ሓበሬታ ይረኽቡ'ዮም። ናብ ኣልኮላዊ መስተ ክመጽእ እንከሎ እዚ ሓበሬታ ኣይርከብን፤ ኣልኮል ዋላ'ኳ ልዕሊ ዓቐን ርጉዲ እንተዘየምጽአ ጥዕናዊ ሳዕቤንን ምስ ሸውዓተ ዓይነታት መንሽሮ ዝተሓሓዝ ጉድኣትን ኣለዎ'ዩ"" ይብል ኣቦ መንበር ኣልኮል ሄልዝ ኣላያንስ ፕሮፌሰር ሰር ኢያን ጊልሞር። ትካል ጥዕና ዓዲ ኢንግሊዝ: ኣባጽሕ: ኣብ ናይ ፍሩታታት ጽሟቕ ወይ ኣብ መግብን መስተን ዝሕወስ ሽኮር ሓዊሱ ኣብ መዓልቲ እንተበዝሐ 30 ግራም ""ናጻ ሽኮር"" ክወስዱ እዩ ይምዕድ። እቲ ሓደ ሰብ ኣብ መዓልቲ ክህልዎ ወይ ክወስዶ ዝግባእ ዓቐን ሽኮር ድማ ክልተ ማእኸለዎት ብርጭቆ ነቢት ብምስታይ ክበጽሖ ከም ዝኽእል ኣብ ቀረባ ዝተኻየደ መጽናዕቲ ይሕብር። እቶም ብርቱዓት ዘይኮኑ ነቢታት ድማ ካብቶም ልዑል መጠን ሽኮር ዘለዎም ኮይኖም: ናይ ኣልኮል መጠኖም ትሑት ስለ ዝኾነ ንጥዕና ተመረጽቲ ኣይኮኑን።"	https://www.bbc.com/tigrinya/60385197
sports	ኣፈኛ ባይቶ ኣሜሪካ፡ ኣብ ቻይና ንዝካየድ ዊንተር ኦሎምፒክ ኣድማ ክግበር ፀዊዓ	"ኣፈኛ ባይቶ ኣሜሪካ ናንሲ ፔሎሲ፡ ኣብ ቻይና ግህሰታት ሰብኣዊ መሰል ይፍፀሙ ብምህላዎም፡ ነቲ ኣብ ዝቕፅል ዓመት ኣብ ቤንጂንግ ዝካየድ  ዊንተር ኦሎምፒክ፡ ዲፕሎማስያዊ ኣድማ ክግበር ፀዊዓ። ዋላ'ኳ ኣትሌታት ኣብቲ ምድላው ክሳተፉ ዝኽእሉ እንተኾኑ፡ ኣማሓደርቲ ግዝኣታት ግና፡ ክሳተፉ ኣይግባእን ኢላ። ናንሲ ፔሎሲ፡ ብሰንኪ እቲ ኣብ ዞባ እዩግሆር  ኣብ ልዕሊ እስላም ዝፍፀም ግህሰት፡ እቲ ኣብ ቻይና ዝካየድ ዊንተር ኦሎምፒክ ንዘይምርካብ ኣድማ ክግበር ዝፀወዐት፡ ፈላሚት ኣሜሪካዊት ፖለቲከኛ እያ። ቻይና፡ ኣብቲ ዝዓበየ ክልል ሰሜናዊ ምዕራብ፡ ልዕሊ 1 ሚልየን እዩግሆራውያንን ካልኦት እስላምን ከምዝኣሰረት ይግለፅ። መብዛሕትኦም ኣብ ዚንጃንግ ዝተኣሰሩ ሰባት፡ ናብ መዓስከራት ብምልኣኽ፡ መወዳእትኡ ንዘይፍለጥ ግዘ ብዘይገለ ፍርዲ ተሓይሮም ይርከቡ። ኣፈኛ ባይቶ ኣሜሪካ ድማ፡ ኣብ መላእ ዓለም ዝርከቡ ኣማሓደርቲ ግዝኣታት፡ ነቲ ኣብ ዝቕፅል ዓመት ወርሒ ለካቲት ኣብ ቻይና ዝካየድ  ዊንተር ኦሎምፒክ ኣድማ ክገብሩ ይግባእ ብምባል ፃውዒታ ኣቕሪባ። ""መራሕቲ ሃገራት ናብ ቻይና ከይዶም፡ ንመንግስቲ ቻይና ከኽብርዎ ኣይንግበር"" ኢላ። እዚ ጥራሕ ኣይኮነን፡ ""ናብ ቻይና ትኸዱ ኣማሓደርቲ ግዝኣታት፡ ንስኹም ኮፍ ኣብ ዝበልኩምሉ ፃት፡ ምፅናት ይካየድ ከምዘሎ ኣብ ግምት ኣእትዉ። እስኪ ክሓተኩም? ድሕሪኡ ኣብ ዓለም ብዛዕባ ሰብኣዊ መሰላት ናይ ምዝራብ  ሕጋዊ ሞራል ከመይ ኢሉ ይህልወኩም?"" ኢላ፡ ኣፈኛ ናንሲ ፔሎሲ። ወሃቢ ቃል ኤምባሲ ቻይና ኣብ ዋሽንግተን ሊዩ ፔንግዩ ብወገኑ፡ ነቲ ናይ ናንሲ ፔሎሲ ሓሳብ ተሪር ግብረ መልሲ ሂብሉ። እቲ ኣፈኛ ንሮይተርስ ኣብ ዝሃቦ ቃል፡ ""ገለ ኣሜሪካውያን ፖለቲከኛታት እንታይ ዓይነት  'ሕጋዊ ሞራል' (moral authority) ከምዘለዎም እዩ ዝደንቀኒ። ሕዚ ኮነ ኣብ ታሪኽ፡ ኣብ ጉዳይ ሰብኣዊ መሰላት፡ ክዛረብሉ ዝኽእልሉ ኮነ ኣንፃር ቻይና መሰረት ኣልቦ ነቐፌታ ዘቕርብሉ ሃዋህው የብሎምን"" ኢሉ። መንግስቲ ቻይና ኣብ ልዕሊ ደቂኣንስትዮ እዩግሆር ኣስገዳድ ምምኻን ብምፍፃምን ህፃናት ካብ ስድርኦም ብምፍላይን ከምዝኽሰስ ይፍለጥ። ቻይና ግና፡ ህላወ እቶም መዓስከራትን ግህሰታት ሰብኣዊ መሰል ትፍፅምን ዝብሉ ክስታት ኣይትቕበሎምን።"	https://www.bbc.com/tigrinya/news-57088612
health	19 ኣካለ ስንኩላን ብኻራ ወጊኡ ዝቐተለ ጃፓናዊ ሞት ተፈሪድዎ	ኣብ 2016፡ 19 ኣካለ ስንኩላን ብኻራ ወጊኡ ዝቐተለ ጃፓናዊ ንሞት ከምዝተፈርደ ተገሊጹ። እዚ 'ሳቶሺ ኡማቱሱ' ዝተባህለ መንእሰይ፡ ኣብ ሓደ እዋን ኣካለ-ስንኩላን ክዛረቡ ዓቕሚ ከምዘይብሎምን ዝኾነ ሰብኣዊ መሰላት ከምዘይብሎምን ተዛሪቡ ምንባሩ ማዕከናት ዜና ጃፓን ገሊጸን። እዚ ወዲ 30 ዓመት፡ ኣብ ከባቢ ከተማ ቶክዮ ኣብ ዝርከብ መናበዪ ኣረጋውያን ሰሪሑ ምንባሩ ይግለጽ። እዚ ፍጻመ፡ እታ ብዙሕ ቅትለት ዘይረኣየላ ሃገረ ጃፓን ዘሰንበደ ፍጻመ ኮይኑ ኣሎ። ሎሚ ድማ ኣብ ከተማ ዮኮሆማ ዝርከብ ቤት ፍርዲ ብማሕነቕቲ ክቕተል ፈሪድዎ። 'ሳቶሺ ኣምተሱ'፡ ኣብ ዝሓለፈ እዋናት፡ ኣንጻር እቲ ዝወሃቦ ብይን ይግባይ ከምዘይብል ኣፍሊጢ ነይሩ። ቅድሚ እቲ ፍርዲ ግን፡ ጠበቓታቱ፡ እቲ ጥርጡር ስነ-ኣእምሮኣዊ ጸገምን ሓሺሽን ተጸሊዩ ነቲ መጥቃዕቲ ኣካይድዎ ብምባል ሓላፍነት ክወስድ ኣይክእልን ክብሉ ተማጒቶም ነይሮም። እቶም ኣኽበርቲ ሕጊ ግን፡ ኣብቲ እዋን እቲ ውልቀሰብ ኣብ ጽቡቕ ስነ-ኣእምሮኣዊ ኩነት ከምዝነበረን ዝፈጸሞ ገበን፡ ንሕስያ ዘይግብኦ እዩ ብምባል ተኸራኺሮም። ኣብ 2016፡ 'ሳቶሺ ኣምተሱ' ኣብቲ ኣብ ከባቢ ከተማ ቶክዮ ውጽእ ኢልካ ኣብ ዝርከብ መናበዪ ኣረጋውያን ብምዃድ፡ ንዝድቕሱ ዝነበሩ ኣረጋውያን ሓደ ብሓደ 19 ሰባት ቀቲሉ። ካልኦት ከባቢ 25 ሰባት ድማ ብጽኑዕ ተጎዲኦም። ድሕሪ እዚ ፍጻመ ድማ ንፖሊስ ከይዱ ኢዱ ኣረኪቡ። ንሱ መጥቃዕቲ ኣብ ዝፈጸመሉ እዋን ኣብቲ መናበዪ ኣረጋውያን፡ ከባቢ 150 ነበረትን 9 ሰራሕተኛታት ከምዝነበሩ ሰብመዚ እታ ሃገር ይገልጹ።	https://www.bbc.com/tigrinya/news-51905880
politics	ኤች-ኣር 6600'፡ ኲናት ደው ዘብል ዶ ወይስ ንኢትዮጵያን ኤርትራን ዝጎድእ ሕጊ?	ኣባላት ባይቶ ኣመሪካ፡ ምምሕዳር ጆ ባይደን ኣብ ልዕሊ ኢትዮጵያ፣ ኤርትራን ምስቲ ኲናት ተተሓሒዙ ተሓተትቲ እዮም ኣብ ዝበሃሉ ውልቀ ሰባት ማዕቀብ ክገብር ዘኽእል ረቒቕ ሕጊ ኣውጺኦም እዮም፡፡ እቲ ረቒቕ ሕጊ ተግባራዊ እንተኾይኑ ተሳተፍቲ እቲ ኲናት ተገዲዶም እውን እንተኾነ ናብ ድርድር ክመጹ እዮም ዝብሉ ኣለዉ፡፡ ብኣንጻሩ ፕረዚደንት ኣመሪካ ነቲ ረቒቕ እንድሕር ኣጽዲቕዎ ፡ ተራ ዜጋ ሰሪሑ ከይኣቱን በሊዑ ከይሓድርን ዝገብር ጸቕጢ ከሕድር እዩ ኢሎም ዝኣምኑ እውን ኣለዉ፡፡ ፕረዚደንት ባይደን ነቲ ሃገራት ኢትዮጵያን ኤርትራን ብትሪ ዝቃወመኦ ዘለዋ ረቒቕ ሕጊ እንተዳኣ  አጽዲቕዎ፡ ኣመሪካ ኣብ ናይ ክልቲአን ሃገራት ናይ ድሕነት፣ ፋይናንስ (ኢንቨስትመንት)ን ጉዳያት ኢሚግሬሽንን ሓድሽ ማዕቀብ ክተንብር እያ፡፡ እቲ ‘ ሕጊ ህድኣት፣ ሰላምን ዲሞክራስን ኢትዮጵያ’ ብዝብል ርእሲ ዝቐረበ ረቒቕ ሕጊ፡ እቲ ኣመሪካ ንትካላት ድሕነትን ጸጥታን ኢትዮጵያን ኤርትራን እትገብሮ ሓገዝ ክድረት ዝገብር እዩ፡፡ እቲ ረቒቕ እንተጸዲቑ፡ ኣመሪካ ተሰማዕነታን ድምጺ ናይ ምሃብ መሰላን ተጠቒማ፡ ኢትዮጵያን ኤርትራን ሓገዝ ወይ ልቓሕ ከይወሃበን ከምኡ እውን ናይ ልቓሕ መኽፈሊ እዋን ናይ ምንዋሕ ዕድልን ቴክኒካዊ ሓገዛትን ከይረኽባ ክትሰርሕ ዝሓትት እዩ፡፡ እዞም ዝተጠቐሱ ጥራሕ እንተይኮነስ፡ ኣብ ኢትዮጵያ ምርግጋእን ዲሞክራስያዊ ስርዓትን ከይህሉ ምኽንያት ኮይኖም ዝበሃሉ ውልቀ ሰባት እውን ናይ ንብረትን ቪዛን እገዳ ክግበረሎም እዩ፡፡ ብርሃኑ ታፈሰ (ዶ/ር) እዚ ረቒቕ ንሃገር ሓደገኛ ስለዝኾነ ሕጊ ኮይኑ ክወጽእ የብሉን እዩ ዝብል፡፡ ኣብ ሰሜን ኣመሪካ ዝነብር ብርሃኑ (ዶ/ር) ፡ ናይቲ ኤችኣር 6600 ብደረጃ ሃገር ዘስቦ ጉድኣት ኣመልኪቱ ሓበሬታ ዝህብ ጌትፋክት ኣባል እዩ፡፡ ጌትፋክት መበገሲ ምኽንያት ኲናት ትግራይ ህወሓት እዩ ኢሉ እዩ ዝኣምን፡፡ ዋላኳ ኣርእስቲ ናይቲ ረቒቕ ሕጊ ‘ምስፋን ሰላምን ምህናጽ ዲሞክራስን’ ዝብል እንተኾነ ‘‘ጠቕላላ ትሕትኡ ግን ካብዚ ዝተፈለየ እዩ’’ ክብል ብርሃኑ ታፈሰ (ዶ/ር) ይምጉት፡፡ ‘‘ብሓፈሻ ንኢትዮጵያውያን ዝጎድእ ረቒቕ ሕጊ ስለዝኾነ ክጸድቕ የብሉን’’ ይብል፡፡ እዚ ረቒቕ ሕጊ ‘‘ብሱሩ እውን ደንጉዩ እዩ’’ ሕጊ ኮይኑ እውን ክወጽእ ኣለዎ እትብል ድማ መዓዛ ግደይ እያ፡፡ ተመራማሪትን ተሓላቒት ሰብኣዊ መሰላትን መዓዛ ግደይ ምስ ኦምና ትግራይ እያ እትሰርሕ፤ ኦምና ምጅማር ኲናት ትግራይ ስዒቡ ዝተመስረተ ትካል እዩ፡፡ ኣብዚ ኲናት ኣብ ልዕሊ ህዝቢ ትግራይ ‘‘ገበን ዘርኢ ምጽናት’’ ተፈጺሙ እዩ ኢሉ ዝኣምን ኦምና፡ ኣብ ምምኻርን ቁጠባዊ ህንጸትን ተጋሩ እዩ ዝሰርሕ፡፡ ‘‘እቲ ረቒቕ ሕጊ ብሱሩ ደንጉዩ እዩ፡፡ እቲ ኲናት ደው ክብል፣ መንግስቲ ፌደራልን መላፍንቱን ዝፍጽመዎ ጥሕሰት ሰብኣዊ መሰል ደው ከብሉን እዚ ሕጊ ከገድዶም እዩ’’ ትብል መዓዛ፡፡ ብርሃኑ ታፈሰ (ዶ/ር) እቲ ረቒቕ ሕጊ ነቲ ኲናት ደው ናይ ምባል ዕላማ ዘዐውት ኣይኮነን ይብል፡፡ ‘‘ኣብ ቁጠባ ኢትዮጵያ ማዕቀብ ምግባር ሰላም ከምጽእ እዩ ኢልካ ምሕሳብ ዘይኸውን እዩ፡፡ እቲ ጸገም ካልእ እዩ፤ መፍትሒ ኢሎም ዘቕረብዎ ድማ ካልእ’’ ይብል፡፡ ንኣብነት ይብል ብርሃኑ (ዶ/ር) ‘‘እቲ ረቒቕ ሕጊ ኢትዮጵያ ብመዳይ ድሕነት ምስ ኣመሪካ ኣብ ዘለዋ ምትእስሳር ክልከላ ዝገብር እዩ፡፡ ኢትዮጵያ ኣብቲ ብዙሕ ስግኣታት ድሕነት ዘለዎ ዞባ ቀርኒ ኣፍሪቃ ሰላም ናይ ምኽባር ተራ እናተጻወተት ዝጸንሐት ሃገር እያ፡፡ እዚ ሓገዝ ተቛሪጹ ማለት፡ እቲ ዞባ ሰላም ክስእን እዩ ዝገብር’’ ይብል፡፡ እቲ ረቒቕ ኣዋጅ ኢትዮጵያ ህንጸት መሰረተ ልምዓት ከይተሳልጥ ዝኽልክል እንተኾይኑ እቲ ተጎዳኢ ተራ ዜጋ እምበር መንግስቲ ኣይኮነን ክብል የምጉት፡፡ ብተወሳኺ ኢትዮጵያ ኣብ ፖሊሲኣ ለውጢ ብምግባር ኩባንያታት ወጻኢ ብዝተፈላለዩ ዘፈራት ናብ ዕዳጋኣ ክኣትዉ ምፍቃዳ ብምዝኽኻር፡ እቲ ረቒቕ ሕጊ ኣብ ልዕሊ ኢትዮጵያ ዘንብሮ ናይ ኢንቨስትመንት ገደብ ኣብታ ሃገር ናይ ነዊሕ እዋን ጉድኣት ዘብጽሕ እዩ ይብል ብርሃኑ (ዶ/ር)፡፡ ‘ኣብ ኣመሪካ እንነብር ንመንግስቲ ትሕግዙ ኣለኹም ብምባል ንኢትዮጵያ ሓገዝ ከይንገብር ዝኽልክል ሕጊ እዩ፡፡ ኢሚግሬሽን ብዝምከት እውን፡ ኣብ ናይ ኢትዮጵያውያን ካብ ሃገር ናይ ምውጻእ መሰል ኣሉታዊ ጸቕጢ ኣለዎ’ ክብል እውን ይውስኽ፡፡ መዓዛ ብወገና፡ እቲ ረቒቕ ሕጊ ኣብታ ሃገር ጉድኣት ዘስዕብ ዘይኮነስ ኣብ  ‘‘ውልቀ መላኽን ብከቢድ ጥሕሰት ሰብኣዊ መሰላት ዝሕተት መንግስትን እዩ’’ ትብል፡፡ ‘‘ንሃገር ዝሓስብን ዝጭነቕን፡ ኣብ ልዕሊ ዜጋታት ግፍዒ ክፍጸም ኣይፈቅድን፡፡ ኣብ ልዕሊ ኢትዮጵያ ኣሉታዊ ጸቕጢ ዝፈጽር ዘሎ ናይ መንግስቲ ፖሊሲ እምበር እቲ ኲናት ደው ክብል ዘገድድ ናይ ወጻኢ ሃገር ሕጊ ኣይኮነን’’ ክትብል እውን ትውስኽ፡፡ ብተወሳኺ ‘‘ዝርዝር እቲ ሕጊ ዝምልከት፡ ቀንዲ ትኹረቱ ኣብ መንግስትን ምስቲ ኲናት ተተሓሒዙ ብዝተፈጸሙ ጥሕሰታት ዝሕተቱ ውልቀ ሰባትን  እዩ፡፡ ስለዚ እቲ ረቒቕ ሕጊ ኣብታ ሃገር ካብ ዘስዕቦ ጉድኣት ብዝበለጸ ንመንግስታት ኢትዮጵያን ኤርትራን እዩ ተሓተትቲ ዝገብር’’ ትብል፡፡ ‘‘ኢትዮጵያ እትረኽቦ ዘላ ልቓሕን ሓገዝን ነቲ ኣብ ትግራይ ዝካየድ ዘሎ ኲናት መፈጸሚ እዩ ዝውዕል ዘሎ’’ እትብል መዓዛ፡ እቲ ኲናት ደው ክሳብ ዘይበለ እቲ ሕጊ ኢትዮጵያ ልቓሕን ሓገዝን ከይትረክብ ምኽልካሉ ግቡእ እዩ ትብል፡፡ ‘‘ሰላም ዝደሊ መንግስቲ እንተኾይኑ ሰላም ዘምጽኡ ኣማራጺታት ክወስድ ኣለዎ፡፡ ናይ ሰላም ሻምፒዮና እየ ዝብል መንግስቲ ሚልዮናት የጥሚ እዩ ዘሎ፡፡ . . .  ኣብ ልዕሊ ሲቪላት ጉድኣት የብጽሕ ኣሎ፡፡ እዚ ረቒቕ ሕጊ ንሃገር ዘይኮነስ ነቶም ጥሕሰት ሰብኣዊ መሰላት ዝፈጸሙ እዩ ዝድድእ፡፡’’ መንግስቲ በይናዊ ደው ምባል ተኹሲ ኣዊጁ ካብ ትግራይ ምውጽኡን ኣብ ቀረባ እዋን መራሕቲ ህወሓት ነበር ሓዊሱ ካብ ቤት ማእሰርቲ ምፍትሑን ዘዘኻኽር ብርሃኑ (ዶ/ር)፡ እቲ ረቒቕ፡ ሕጊ ኮይኑ እንተጸዲቑ ናይ መንግስቲ ናይ ሰላም ጻዕሪ ዘበርዕን እዩ ክብል የምጉት፡፡ መዓዛ ግደይ ግን ነዚ መከራኸሪ ኣይትቕበሎን፡፡ ‘‘ሕጂ እውን በቲ መንግስቲ ኢትዮጵያ ኣብ ልዕሊ ትግራይ ዘንበሮ ወግዓዊ ዘይኮነ ዕጽዋ ሰብኣዊ ሓገዝ ከይበጽሕ ገይሩ እዩ፡፡ ኣብ ትግራይ ዘለዉ ሓካይም መድሃኒት ስኢኖም ሰባት እናሞቱ፤ ንህዘቢ ትግራይ ኮነ ኢሎም አናጥመዩ እናሃለዉ፡ ከመይ ጌርና ብዛዕባ ሰላም ወይ ጎንጺ ብሰላማዊ መገዲ ምፍታሕ ክንዘራረብ ንኽእል?’’ ብምባል ትሓትት፡፡ መዓዛ ኣብ ልዕሊ ሰብኣዊ ሓገዝ ዘሎ ዕግታ ከይተልዓለ፡ ደጋዊ ሓይልታት ካብ ዝሓዝዎ ከባቢ እንተይወጹ ብዛዕባ ሰላም ምዝራብ ዝከኣል ኣይመስለንን ትብል፡፡ መዓዛ ግደይ፡ እቲ ረቒቕ፡ ሕጊ ኮይኑ ብመንግስቲ ኣመሪካ ክጸድቕ ዝኸኣልዎ ከምዝገብሩ እያ እትገልጽ፡፡ ‘‘ነቲ ኲናት ስዒቡ ኣብ ልዕሊ ንጹሃት ዝተፈጸሙ ጥሕሰታት መሰል፣ ዓሌት ተኮር ማእሰርቲታትን ባዕልቶም ይዛረቡ እዮም፡፡ እንተኾነ ንሕና እውን ስቓይ ህዝብና ክስማዕ ዝኸኣልናዮ ንገብር ኣለና፡፡ ኣብ ዳያስፖራ ዝርከቡ ተጋሩ ናይ ምምኻር ስራሕቲ ይሰርሑ ኣለዉ፡፡ ንሕና እውን ኣብ መላእ ኣመሪካ ምስ ዝርከቡ ሓገግቲ ንዘራረብ ኣለና’’ ትብል፡፡ ብኻልእ ወገን እቲ ረቒቕ ከይጸድቕ ዝተፈላለዩ ስራሕቲ ይስርሑ ከምዘለዉ ብርሃኑ (ዶ/ር) ይገልጽ፡፡ ንሱ እቲ ረቒቕ ኣብዚ ደረጃ ዝበጸሐሉ መንገዲ እውን ካብቲ ልሙድ ኣካይዳ ዝተፈለየ ከምዝኾነ ይሕብር፡፡ ብተወሳኺ እቲ ሕጊ ከይጸድቕ ፊርማ ብምትእኽሓብ፣ ንኣባላት ባይቶ ብምዝራብን ደብዳበታት ብምጽሓፍን ምንቅስቓስ ይግበር ከምዘሎ ሓቢሩ፡፡	https://www.bbc.com/tigrinya/news-60733347
health	ክሊማዊ ለውጢ፡ ብሰንኪ ኣብ ብራዚል ዘጋጠመ ባርዕ ጫካ 17 ሚልዮን እንስሳታት ከምዝሞቱ ተገሊጹ	"ኣብ 2020 ኣብ ብራዚል ዘጋጠመ ባርዕ ጫካ ለመምቲ፣ ኣዕዋፍን መጥበውትን ዝርከብዎም ልዕሊ 17 ሚልዮን እንስሳታት ከም ዝሞቱ ተመራመርቲ ስነ ከባቢ ብራዚል ኣብ ዝገበርዎ መጽናዕቲ ገሊጾም። እቲ ካብ ወርሒ ጥሪ ክሳብ ሕዳር 2020 ኣብ ጫካታት ብሪዚል ዘጋጠመ ብርቱዕ ባርዕ 30 ሚኢታዊት ናይቲ ካብ ዓለም ዝዓበየ ትሮፒካዊ ጥሉል መሬት ዝኾነ ጫካ ከም ዘብረሶ እቲ ኣብ 'ጆርናል ሳይንቲፊክ' ዝወጽአ ጸብጻብ ገሊጹ። ላዕለወይቲ ሓላፊት ናይታ መጽናዕቲ ዘካየደት ጉጅለ፡ ዶክተር ማርያና ናፖሊታኖ ኣብቲ ዓመት ኣብ ብራዚል 22 ሽሕ ግዜ ባርዕ ጫካ ከም ዘጋጠመ ገሊጻ። ምቑጻር ሬሳታት እቲ ኣብ 2020 ዘጋጠመ ባርዕ ኣዝዩ 'ገሃነማዊ' ምንባሩ ዝገለጸ ኣብ ዩኒቨርስቲ ማንቸስተር ክኢላ ስነ ኸባቢ ዝኾነ ዶክተር ኣሌክስ ሊ፡ በቲ ተደጋጋሚ ባርዕ ዘጋጠመ ዕንወት ፈጺሙ ክጽገን ዘይክእል ምዃኑ ገሊጹ። ብምስዓብ ""ከምዚ ዓይነት ባርዕ ፈጹሙ ንቡር ኣይነበረን፤ ምስ ደረቂ  ናይቲ ከባቢ ዝተሓሐዝ ምዃኑ ግን ኣዝዩ ብሩህ እዩ። ኣብዚ እዋን ግን ብተደጋገሚ ይኽሰት ኣሎ"" ኢሉ። እቲ መጽናዕቲ ሬሳታት ናይቶም በቲ ባርዕ ናይ ዝሞቱ እንስሳታት ብምቑጻር ምርኵስ ገይርካ ከም ዝተኻየድ እዮም እቶም  ተመራመርቲ ገሊጾም። እቶም ተመራመርቲ ናብቲ ባርዕ ዘጋጠመሉ ቦታታት፡ ድሕሪ ባርዕ ምግጣሙ ኣብ ውሽጢ 48 ሰዓታት ይብጽሕዎ ምንባሮምን በቲ ባርዕ ዝሞቱ እንስሳ ይረኽቡ ምባሮምን ገሊጾም። ኣብ ትዕዝብቶም ልዕሊ 300 ዓሌታት ዝሞቱ እንስሳ ከም ዝረኸቡ ገሊጸም። ነቲ ንሶም ዝዳህሰስዎ ቦታ ምስ ግፍሒ እቲ ብባርዕ ዝተሃሰየ ቦታ ብምንጽጻር ግምታዊ ቁጽሪ ናይቶም ዝሞቱ እንስሳ ክፈልጡ ከም ዝኽኣሉ ኸኣ ሓቢሮም። ዶክተር ዋልፊሮዲ ሞራለስ ቶማስ ካብ ኢንስቲቱት ኢምብራፓ ፓንታናል ብራሲልያ ንቢቢሰ ኣብ ዝሃቦ ሓበሬታ ""በቲ ተገሊጹ ዘሎ ቁጽሪ ኣይግረምን'የ"" ብምባል እቲ ባርዕ ዝሸፈኖ ስፍሓት መሬት ኣብ ግምት ብምእታው እቲ ቁጽሪ ልዕሊኡ ክኸውን ከም ዝኽእል ሓቢሩ። እቲ ኣብ ዓለም ዝዓበየ ትሪፒካዊ  ጥሉል መሬት ኣብ ሃገራት ብራዚል፣ ፓራጓይን ቦሊቭያን ዝርከብ ኮይኑ ምዕቖቢ ናይ ብዙሓት ዓሌታት እንስሳት እዩ። ኣብቲ ካብ 140,000 ክሳብ 160,000 ትርብዒት ኪሎ ሜትር ስፍሓት ዘለዎ ጥሉል መሬት፡ ነብሪ፣ ፍሒራን ኣዕዋፍን ዝርከብዎም ኣሽሓት ዓሌታት እንስሳታት ከም ዝነብሩ መጽናዕትታት ይሕብሩ። እቲ መጽናዕቲ፡ ክሊማዊ ለውጢ ካብ ዘኸትሊ ዘሎ ብዙሕ ነገራት ሓደን ቀንድን ባርዕ ጫካታት ምዃኑ ገሊጹ።"	https://www.bbc.com/tigrinya/news-59694165
politics	ኢትዮጵያ፡ ንሕብረት ኣፍሪቃ ስለምንታይ ተናእሶ ኣላ?	"ኢትዮጵያ ኣብ ምስረታ ኣህጉራዊ ሕብረት ኣፍሪቃ ዝነበራ  መሪሕ   እጃም ዝፍለጥ'ዩ። እንተኾነ ተንታኒ ፖለቲካ ኢትዮጵያ ኣሌክስ ደ ዋል እታ ሃገር ኣብዚ ሕዚ ጊዜ እቲ ሕብረት ንዝቖመሎም መሰረታዊ መትከላት ናብ ሓደጋ ተእትው ከምዘላ ይሕብር። ሰለስተ መራሕቲ ሃገራት ኣፍሪቃ ዝነበሩ ኣባላት ፍሉይ ልኡኽ ኣቦ መንበር ሕብረት ኣፍሪቃ፤ ነቲ ኣብ ትግራይ ዘሎ ጎንጺ ሰላማዊ መፍትሒ ንምድላይ ናብ ኣዲስ ኣበባ ቅድሚ ምእታዎም፡ ቀዳማይ ሚንስትር ኣብዪ ""ሕጊ ንምኽባር ዝፍጸም ናይ መወዳእታ ወፍሪ"" ዝበሎ መምርሒ ሂቡ ምንባሩ ይዝከር። እዚ ድማ ጉሉህ ዝኾነ ንጽገት ጻውዒት ንሰላማዊ ፍታሕ ነይሩ። ፕረዚደንታት ነበር ኤለን ጆንሰን ሰርሊፍ ካብ ላይቤሪያ፣ ጆኣኪም ቺሳኖ ካብ ሞዛምቢክ ከምኡ'ውን ክጋሌማ ሞትላንቴ ካብ ደቡብ ኣፍሪቃ ብዓርቢ ምስ ቀዳማይ ሚንስትር ኣብዪ ተራኺቦም'ኳ እንተነበሩ፤ መንግስቲ ኢትዮጵያ ነቲ ወተሃደራዊ ወፍሪ ከምዝቕጽለሉ እዩ ተነጊርዎም። እቲ ቀዳማይ ሚንስትር፡ ምስ ዝኾነ ይኸን ተወካሊ ናይቲ ንሱ ""ጉጀለ ገበነኛት"" ክብል ዝገልጾም መራሕቲ ህወሓት ክራኸቡ ከምዘይክእሉ'ውን ነቶም ልኡኻት ገሊጹሎም'ዩ። በዘይካ'ዚ፡ ኢትዮጵያ ኣብ ውሽጣዊ ሕጊ ናይ ምኽባር ወፍሪ ከምእትርከብ ብምግላጽ፡ ነቲ ኣብ ቻርተር ሕቡራት ሃገራት ሰፊሩ ዝርከብ መትከላት ጣልቃ ዘይምእታው ጠቒሱ ኣብ ጉዳይ ሉኣላዊት ሃገር ከይኣትዉ ኣተሓሳሲቡ ምንባሩ ይዝከር። ናይጀያዊ ምሁር ሕጊ ቺዲ ኦዲንካሉ ግን፡ ኢትዮጵያ ነቲ ቻርተር ኲናት ንምጉህሃር ትጥቀመሉ ምህላዋ'ዩ ዝገልጽ። ንሱ፡ ኤርትራ'ውን ናብቲ ኲናት ኢዳ ከምዝሓወሰት ይግለጽ ብምህላዉን ስደተኛታት ናብ ሱዳን እናሰገሩ ብምዃኖምን እቲ ኲናት ዓለምለኻዊ መልክዕ ከምዝሓዘ ይዛረብ። ሕቡራት ሃገራት፡ ኩለን ሃገራት ንመትከላት ዘይምትእትታው [ኣብ ውሽጣዊ ጉዳያት ሉኣላዊት ሃገር] ከም ጉልባብ ብምጥቃም  ግፍዕታት ከይፍጽማ ንምክልኻል ዘኽእል መሰረታዊ ሕጊ ኣታኣታትዩ'ዩ። ካብ 1981 ጀሚሩ ጎንጺ ናይ ምፍታሕ ግቡእን መሰልን ዘለዎ ኮይኑ፤ ካብ 2005 ንደሓር ድማ ሃገራት ዜጋታተን ካብ ጎንጽታት ክሕልዋ ሓላፍነት ክወስዳ ይግደዳ። ስግኣታት ገበናት ኲናት ቀዳማይ ሚንስትር ኣብዪ ንኣፍሪቃውያን ሸምገልቲ ብምንጻጉ፡ ንሰላም ዘሎ ተበግሶ ጥራይ ኣይኮን ዓጽዩ፤ እኳ ደኣስ ንመሰረታውያን መትከላት ሕብረት ኣፍሪቃ'ውን ተፈታቲኑ'ሎ። ኢትዮጵያ ኣብ 2002 ዝተሰማማዐትሉ ገዛኢ ሕጊ ሕብረት ኣፍሪቃ ዝርከብ ዓንቀጽ 4 (ጂ)፡ 'ዝኾነት ኣባል ሃገር ኣብ ውሽጣዊ ጉዳያት ካልእ ኣባል ሃገር ምትእትታው ዘይትገብረሉ"" ኩነታት ብንጹር ኣስፊሩ ይርከብ። እንተኾነ ዓንቀጽ 4 (ኤች) ነቲ ልዕል ክብል ዝተገለጸ ዓንቀጽ ይስዕቦ። እዚ ድማ  ""ብዝርዝር ዝተገለጹ ከም ገበናት ኲናት፣ ዓሌታዊ ምጽናትን ገበናት ኣንጻር ሰብኣውነት ዝበሉ ሕሱም ኩነታት ኣብ ዝህልዉ ናብ ጉዳይ'ታ ኣባል ሃገር ኢዱ ክሓውስ"" ንሕብረት ኣፍሪቃ  መሰል ይህቦ። እዚ ሕጋዊ መስርሕ ብድሕሪ'ቲ ኣብ ሩዋንዳ ብ1994 ዘጋጠመ ዓሌታዊ ምጽናት ዝተኣታተወ ኮይኑ፤ ኣፍሪቃ ኣብ መጻኢ ንኸምኡ ዝበለ ግፍዕታት ብኸመይ ክትከላኸሎ ከምዘለዋ ኣንፈት ንምንጻር ብሓባር ዝተወሰነ እዩ። መንግስቲ ኢትዮጵያ፡ ግፍዕታት ብምፍጻም ንህወሓት ይኸስስ'ኳ እንተሃለወ እቲ እኹል ሓበሬታ ንምርካብ ዝሕግዝ ተዓጽዩ ዘሎ ሜላታት መራኸቢ ምስዝኽፈት ግን ብኽልቲኦም ወገናት ዝተፈጸሙ ገበናት ኲናት ክቃልዑ ከምዝኽእሉ ይገልጹ ተዓዘብቲ። ወተሃደራት ኤርትራ ኣብ ትግራይ ናብ ዝርከቡ መዓስከራት ኤርትራውያን ስደተኛታት ብምእታው ዝጨወይዎም ሰባት ከምዘለዉ ዝገልጹ ሓበሬታታት ይወጽኡ ኣለዉ። እዚ ድማ ንውዕሊ ጉዳይ ስደተኛታት ሕቡራት ሃገራት ዝጥሕስ ከምዝኸውን ይፍለጥ። ቀዳማይ ሚንስትር ኣብዪ ንባዕሉ ኣብ ዝሓለፈ ዓመት ኣብ ጉዳይ እታ ከቢድ ፖለቲካዊ ቅልውላው ዘጋጠማ ሱዳን ምትእትታው ከምዝገበረ ይዝከር። እቲ ተፈጢሩ ዝነበረ ጎንጺ ብሰላማዊ መገዲ ክፍታሕ ንምግባር ዝከኣሎ ገይሩ ነይሩ። ሱዳን ናብ ዴሞክራሲ እትገብሮ ስግግር ኣብ ኢድ ሕብረት ኣፍሪቃ እንተወደቐ፡ እቲ ሕብረት ግን ጥንኩር ኣይኮነን። ዝተሓተ ዓቕሚ በጀት'ዩ ዘለዎ። ውሳነታቱ ከፈጽም'ውን ኣይክእልን። ሓይሊ ኣብ ዘይተመልኦ ኣካይዳታት ዝምስረት እቲ ሕብረት፤ ንልምድታት ሰላምን ምትሕብባርን ኣጥቢቑ ብምሓዝ፤ መራሕቲ ኣፍሪቃ ብሓባር ክዓብዩስ ወይ ብሓባር ክወድቁ እንተኾይኖም ኣብ ሓበራዊ ጉዕዞኦም ከምዝምስረት'ዩ ዘእምኖም። ኣቦ መንበር እቲ ሕብረት ፕረዚደንት ደቡብ ኣፍሪቃ ሲሪል ራማፎሳ፡ እቲ ኣብ ኢትዮጵያ ዘሎ ኲናት ብሰላማዊ ዝርርብ ከብቅዕ'ዩ ጸዊዑ። እንተኾነ ኣካይድኡ ነቶም ክማልኡ ዝነበሮም ዲፕሎማሲያዊ ረቛሕታት ኣብ ግምት ዘየእተወን ትርር ዘይበለን ከምዝኾነ ይግለጽ። ምስቲ ኣብ ጉዳይ ሊብያን ሱዳንን ዝነበረ ኩነታት ክነጻጸር ከሎ፤ ኣብቶም እዋናት መራሒ ሕብረት ኣፍሪቃ ንመራሕቲ ሃገራት ዘሳተፈ ኣኼባ ቤት ምኽሪ ጸጥታ ኣካይዱ ነይሩ። ኣብ ጉዳይ ኢትዮጵያ ግን ነዚ ምግባር ኣይተኽኣለን። እታ ኣብ ቤት ምኽሪ ጸጥታ ንኣፍሪቃ ካብ ዝወከላ ሰለስተ ሃገራት ሓንቲ ዝኾነት ደቡብ ኣፍሪቃ፤ ነቲ ሕቡራት ሃገራት ብሰኑይ ከካይዶ ሓሲቡ ዝነበረ ኣኼባ ኣተኣጓጒላቶ'ያ። ነዚ ዘቕረበቶ ምኽንያት ድማ ፈለማ ንጸብጻብ እቶም ናብ ኢትዮጵያ ዝኸዱ ሰለስተ ኣባላት ፍሉይ ልኡኽ ክንሰምዕ ዝብል'ዩ። ኢትዮጵያ ቤት ጽሕፈት ሕብረት ኣፍሪቃ ብምዃና፤ ኣብ መዓልታዊ ጉዳያት እቲ ሕብረት ሰፊሕ ጽልዋ'ያ ትገብር። ኣብ ካልኦት ሃገራት ግን ልክዕ ከምቲ ኣብዚ ሕዚ እዋን ንኢትዮጵያ ተዋሂቡ ዘሎ መላወሲ ዕድል ተራእዩ ዘይፈልጥ ምዃኑ ዘተሓሳሰበን ሃገራት ኣይተስኣናን። ""ሕብረት ኣፍሪቃ ንኻልኦት ሃገራት እምበር ንኢትዮጵያ ኣይኮነን"" መንግስቲ ኢትዮጵያ ነቶም ኣብ ዝተፈላለያ ሃገራት ምስዝተዋፈሩ ዓቀብቲ ሰላም ዝተልኣኹ ተወለድቲ ትግራይ ይስሕብ ከምዘሎ ንሰነድ ሕቡራት ሃገራት ዝጠቅስ ጸብጻብ መጽሔት ፎረይን ፖሊሲ የመልክት። ሕብረት ኣፍሪቃ ተወላዲ ትግራይ ንዝኾነ ሓላፊ ጉዳያት ጸጥታ ካብ ስርሑ ክስጎግ  እውን ካብ መንግስቲ ኢትዮጵያ ሕቶ ብምቕራቡ ተፈጻሚ ኮይኑ'ዩ። ኣብዚ ሰሙን ድማ ቀዳማይ ሚንስትር ኣብዪ ንላዕለዎት ሸምገልቲ ኣፍሪቃ ነጺጉ'ዩ። ትማሊ ሰራዊቱ ንከተማ መቐለ ከምዝተቖጻጸሩን እቲ ወተሃደራዊ ወፍሪ ከምዝተዛዘመን ዝገለጸሉ መገዲ ድማ፡ ንሰለም ዝሽምግሉ ኣካላት ከምዘየድልዩ ንምሕባር ከምዝደለየ የመልክት። እንተኾነ ሸምገልቲ ኣፍሪቃ ግን በዚ ዝተኣማመኑ ኣይመስሉን። ሓደ ላዕለዋይ ሲፕሎማሰኛ ሕብረት ኣፍሪቃ ""ኣብዪ ሕብረት ኣፍሪቃ ንኻልኦት ሃገራት እምበር ንኢትዮጵያ ከምዘይኮነ እዩ ዝሓስብ"" ክብል ብዓርቢ ገሊጹ ነይሩ። እቲ ቀዳማይ ሚንስትር ንዝቐረበ ሽምግልና ምንጻጉ፤ ቅድሚ ነዊሕ ዓመታት ኣብ ኣፍሪቃ ዘጋጥሙ ዝነበሩ ኲናት ሓድሕድ ብሓይሊ ኣጽዋርን ሰላማዊ ዝርርብ ብዘይብሉ መገዲን ናብ ዝፍትሑሉ መገዲ ዘዘኻኽር'ዩ።"	https://www.bbc.com/tigrinya/news-55120076
politics	ሱዳን፡ ካብ ሰልፈኛታት ተቓውሞ ብውሕዱ 10 ተቐቲሎም ዓሰርታት ድማ ቆሲሎም	"እቲ ካብ ስልጣኑ ዝተኣልየ ቀዳማይ ሚኒስተር ሱዳን ዓብደላ ሓምዶክ ኣብ መንበሪ ገዛ ናይቲ ነቲ ዕልዋ ዝመርሕ ዘሎ ጀነራል ከምዘሎ ተፈሊጡ። ኣዛዚ ሰራዊት ሱዳን ሌ/ጀነራል ዓብደልፋታሕ ኣልቡርሃን፡ ድሕሪ'ቲ ዕልዋ ነቲ ቀዳማይ ሚኒስተር ኣብ ገዝኡ ሒዝዎ ከምዝጸንሐን ሎሚ ሰሉስ ናብ ገዝኡ ክምለስ ከምዝኽእልን ተዛሪቡ። ብሰኑይ፡ ጀነራል ኣልቡርሃን ኣብ ተለቪዥን እታ ሃገር ብምውጻእ ኣብ ዝሃቦ መግለጺ፡ ኣብ መንጎ ሲቪላውያን መራሕቲ ብሰንኪ ዝተፈጥረ ውሽጣዊ ቁርቁስ ነቲ ዕልዋ ከካይዱ ከምዝተገደዱ ተዛሪቡ ነይሩ። ሰራዊት ሱዳን፡ ንመሰጋገሪ መንግስቲ'ታ ሃገር ብምፍራስ: ቀዳማይ ሚኒስተር ሓምዶክ ንዝርከቦም ሲቪላውያን መራሕቲ ኣብ ቀይዲ ድሕሪ ምእታው ህጹጽ እዋን ኣዊጁ ኣሎ። ካብቶም ኣንጻር ሰራዊት ተቓውሞታት ዝቕጽሉ ዘለዉ ሱዳናውያን ብውሕዱ 10 ከምዝተቐትሉ ጸብጻባት ካብ ርእሰከተማ ካርቱም ሓቢሮም። እቲ ጀነራል ንጋዜጠኛታት ኣብ ዝሃቦ መብርሂ፡ ""ኣብ ዝሓለፈ ሰሙን ዝራኣናዮ ሓደጋ ነታ ሃገር ናብ ኲናት ሓድሕድ መምርሓ ነይሩ"" ኢሉ። ""እቲ ቀዳማይ ሚኒስተር ኣብ ገዝኡ'ዩ ነይሩ፡ እንተኾነ ግና ጉድኣት ከይወርዶ ፈሪሕና። ሕጂ ኣብ ገዛይ ምሳይ'ዩ ዘሎ"" ""ኣብ ዝሓለፈ ለይቲ ምስኡ'የ ነይረ . . . ንቡር ሂወቱ'ዩ ዝመርሕ ዘሎ . . . እቲ ስግኣት ምስተኣልየ ናብ ገዝኡ ክኸይድ እዩ"" ክብል ገሊጹ። ፖለቲካውያን ሓይልታት ሱዳን ኣንጻር ሓይልታት ጸጥታ ምልዕዓል ይገብረ ስለዝነበሩ፡ ነቲ ሲቪላዊ ምምሕዳር ብምፍራስ፡ ፖለቲካውያን መራሕቲ ኣሲሩ ህጹጽ እዋን ከምዝኣወጀ ተዛሪቡ። ነቲ ዕልዋ ዝኾነነ ዋና ጸሓፊ ሕቡራት ሃገራት ኣንቶዮ ጉተረዝ እቲ ኣብ ሱዳን ዝተራእየ ምዕባለታት ኣካል ናይቲ ኣብ ኣፍሪቃን ኤስያን ዝረአ ዘሎ ""ለበዳ ዕልዋ መንግስቲ"" እዩ ክብል ገሊጽዎ። ""ሓያላት ሃገራት"" ብመንገዲ ባይቶ ጸጥታ ናይቲ ውድብ ሓቢረን ኣንጻር ከምዚ ዝበለ ምዕባለታት ""ኣድማዒ መግትኢ"" ክገብራሉ ጸዊዑ። ኣመሪካ፡ ሕብረት ኣውሮጳ፡ ብሪጣንያ፡ ሕቡራት ሃገራትን ሕብረትን ኣፍሪቃን ዝርከብዎም ኣባላት ማሕበረሰብ ዓለም ነቲ ዕልዋ ብምኹናን፡ ኣብ ቀይዲ ዝኣተዉ ኣባላት ከቢነ ሚኒስተራት ዝርከብዎም ፖለቲካውያን መራሕቲ ብህጹጽ ክፍትሑ ጸዊዖም ኣለዉ። = ወተሃደራት ድማ ገዛ ንገዛ ብምኻድ ካብቶም ወደብቲ እቲ ተቓውሞ ዝበልዎም ምእሳር ጀሚሮም ኣለዉ። ኣዛዚ ሃገራዊ ሰራዊት ሱዳን ሌ/ጀነራል ዓብደልፋታሕ ኣልቡርሃን፡ ኣብ መንጎ ሲቪላውያን መራሕቲ ብሰንኪ ዝተፈጥረ ውሽጣዊ ቁርቁስ ነቲ ስጉምቲ ክወስዱ ከምዝተገደዱ ተዛሪቡ። እንተኾነ፡ ኣብ ዝሓለፉ ሒደት ሰሙናት ኣብ መንጎኦም ወጥሪ ነጊሱ እዩ ቀንዩ። ሰራዊት ወሲዱዎ ዘሎ ስጉምቲ ነታ ገና ካብ ቁጠባዊ ቅልውላዉ ዘይወጸት ሃገር ናብ ዝኸፍአ ኩነታት ከምርሓ ከም ዝኽእል ሓደ ካብ ሓለፍቲ ቤት ጽሕፈት ቀዳማይ ሚኒስተር ዝኾነ ኣደም ኣልሒራይካ ንቢቢሲ ተዛሪቡ። ኣንጻር ወተሃደራዊ ዕልዋ ዝቕጽል ዘሎ ተቓውሞታት ትማሊ ሰኑይ ክሳብ ለይቲ ኣብ ጎደናታት ዝሓደሩ ሰልፈኛታት ተቓውሞ እቲ ሲቪላዊ ምሕደራ ናብ ቦትኡ ክምለስ ይጠልቡ ከም ዘለዉ ጋዜጠኛ ቢቢሲ ዓረብ መሓመድ ዖስማን ካብ ካርቱም ጸብጺቡ። ሓደ ካብቶም ዝቆሰሉ፡ ካብቶም ወተሃደራት ሓደ ተኲሲ እግሩ ከምዝወቕዖ ንጋዜጠኛታት ተዛሪቡ። ካልእ ድማ ካብቶም ወተሃደራት ነታጒ ከምዝሰንደወሎም ጸኒሑ ድማ ብጥይት ተኹሲ ከምዝሃረሞም ተዘሪቡ። ካብ ማሕበር ዶኳትር ሱዳን ዝኾነ ኣል-ጣይብ ሞሃመድ ኣሕመድ፡ ""ክልተ ዝተቐትሉ ብዓይነይ ሪአዮም እየ"" ኢሉ። እቲ ቅትለት ድማ ፡ ካብ ቀጽሪ እቲ ወተሃደራዊ መዓስከር ከ ምዝተፈጸመ ሚኒስትሪ ሓበሬታ ኣብ ፌስቡክ ገጹ ሓቢሩ ኣሎ። ገለ ሰባት ደም ጥብጥብ እናበሎምን ክዳኖም ብደም ተሓጺቡን ዘርእዩ ምስልታት ካብ ሆስፒታል ዝወጽኡ ኣሳእል ይወጽኡ ኣለዉ። እቲ ጋዜጠኛ ቢቢሲ ከም ዝበሎ፡ ዋላ'ኳ ኣብ ልዕሊኦም ተሪር ስጉምቲ እንተተወሰደ፡ እቶም ሰልፈኛታት ምዝሕሓል ኣየርአዩን። ብዙሓት መንገድታት ብምዕጻውን ጎማታት ብምቅጻልን ተቓውሞኦም ዝገልጹ ዘለዉ ኾይኖም፡ ብርክት ዝበላ ደቂ ኣንስእዮ ድማ 'ወተሃደር ኣየመሓድራናን' ኢለን ኣብቲ ተቓውሞ ይሳተፋ ምህላወን ተገሊጹ። ሰራሕተኛታት ባንኪ ዝኣደሙ ኾይኖም፡ ደኳትር እታ ሃገር ድማ ካብ ድንገተኛ ሕክምና ወጻኢ ስረሖም ጠጠው ከም ዝበሉ ኣዊጆም ኣለዉ። እቲ ዕልዋ መንግስቲ ብዙሓት መራሕቲ ዓለም፣ ውድብ ሕቡራት ሃገራት፣ ሕብረት ኣፍሪቃን ዓረብ ሊግን ኮኒኖምዎ እዮም። ኣብቲ መሰጋጋሪ መንግስቲ ዓቢ እጃም ዝነበራ ኣመሪካ ድማ፤ ልዕሊ 700 ሚልዮን ዶላር መዲባቶ ዝነበረት ሓገዝ ክትክልክል ምዃና ኣፍሊጣ። ዋና ጸሓፊ ሕቡራት ሃገራት ኣንቶንዮ ጉተረዝ፡ ነቲ ዕልዋ ብምኹናን ""ቀዳማይ ሚኒስተር ሓምዶክን ካልኦት ሰበስልጣንን ብህጹጽ ክፍትሑ ኣለዎም"" ክብል ጠሊቡ። ""ነቲ ብኽንደይ ጻዕሪ ዝተረኽበ ፖለቲካዊ ስግግር ንምሕላዉ እቲ ቅዋማዊ ቻርተር ብምሉኡ ክኽበር"" ጸዊዑ። ወኪል ቢቢሲ ከም ዝበሎ፡ ትማሊ ሰኑይ ንጎሆ ሓይልታት ጸጥታ ናብ መንበሪ ገዛ ቀዳማይ ሚኒስተር ብምኻድ በቲ ዕልዋ መንግስቲ ክስማማዕን እቲ መንግስቲ ከም ዝፈረሰ ክእውጅን ከገድድዎ ፈቲኖም ነይሮም። እንተኾነ እቲ ቀዳማይ ሚኒስትር ፍቓደኛ ኣይኮነን። እቲ ንሰለስተ ዓመት ክጸንሕ ዝተወሰነሉ መሰጋገሪ መንግስቲ ሱዳን ብሲቪላውያን መራሕትን ወተሃደራውያን ኣዘዝቲን ዝቖመ እዩ ነይሩ። ጀነራል ኣልቡርሃን ኣብ ዝሃቦ መግለጺ፡ ንስምምዕ መሰጋገሪ እዋን ከም ዘኽብርን እታ ሃገር ናብ ሲቪላዊ ምምሕዳር ክትሰጋገር ምዃናን ቃል ኣትዩ'ሎ። ብመሰረት መሰጋገሪ ቻርተር ሃገራዊ ምርጫ ኣብ ሓምለ 2023 ክካየድ'ዩ ተመዲቡ ዘሎ።"	https://www.bbc.com/tigrinya/news-59027904
health	ናይ ወሊድ ዕረፍቲ ክወስድ ምዃኑ ዝገለጸ ጃፓናዊ ሚኒስተር ኣዘራራቢ ኮይኑ	"ሚኒስተር ኣከባቢ ጃፓን ሺንጂሮ ኮይዙሚ ሰበይቱ ክትሓርስ ከላ ኣቦነተዋኢ ዕረፍቲ (ፓተርኒቲ ሊቭ) ክወስድ ምዃኑ ድሕሪ ምግላጹ ኣብታ ሃገር ኣዘራራቢ ኮይኑ ኣሎ። በዓልቲ ቤቱ ኣብ መወዳእታ ናይዚ ወርሒ ክትሓርስ ትጽቢት ዝግበር ኮይኑ፡ ንኽልተ ሰሙን ዕረፍቲ ከምዝወስድ ሚኒስተር ኮይዙሚ ሓቢሩ። ጃፓናዊ ኣባል ካቢነ ሚኒስተራት፡ ኣቦነታዊ ዕረፍቲ፡ ማለት ንኣቦ ሓድሽ ውላድ ዝወሃብ ፍቓድ ዕረፍቲ ክወስድ እዚ ናይ ፈለማ እዩ። ኣብ ጃፓን፡ ኣቦን ኣደን፡ ሓድሽ ህጻን ክወልዱ ከለው፡ ካብ ስርሖም ክሳብ ሓደ ዓመት ዝበጽሕ ዕረፍቲ ክወስዱ ይፍቐዶም። እንተኾነ ግን ካብ ኣቦታት፡ ብሰንኪ ጻዕቒ ስራሕ፡ 6% ጥራይ እዮም ኣብ 2018 ነቲ ዕረፍቲ ዝወስዱ። ኣብ ደቂ ኣንስትዮ እቲ ኣሃዝ 82% ይበጽሕ። ""እቲ ህጻን ምስ ተወለደ ኣብ ዘሎ ሰለስተ ኣዋርሕ፡ እታ ኣደ ብዙሕ ጾራት ስለዝህለዋ፡ ንስርሐይ ቀዳምነት እናሃብኩ፡ ብጠቕላላ ናይ ክልተ ሰሙን ኣቦነታዊ ፍቓድ እየ ክወስድ"" ኢሉ እቲ ሚኒስተር። ዝያዳ ኢመይልን ቪድዮ ኮንፈረንስታትን ብምዝውታር ስርሑ ከም ዝሽፍንን፡ ኣብ ኣገደስቲ ኣኼባታት ምክትላቱ ከም ዝውክልዎን ገሊጹ። ከም ኣኼባ ፓርላማ ዝኣመሰሉ ""ኣገደስቲ ህዝባዊ ንጥፈታት"" ግና ክርከበብ ምዃኑውን ሓቢሩ። እቲ ሚኒስተር ነዚ ናይ ኣቦነት ዕረፍቲ ናይ ምውሳድ ሓሳብ ካብ ዝሓለፈ ዓመት ጀሚሩ እዩ ክዘራረበሉ ጸኒሑ። ወዲ 38 ዓመት፡ ሚኒስተር ኮይዙሚ፡ ወዱ ነቲ ህቡብ ቀዳማይ ሚኒስተር ጃፓን ነበር ጁንኪሮ ኮይዙሚ ኮይኑ በዓልቲ ቤቱ፡ ፈረንሳዊ መበቆል ዘለዋ ጓል 42 ዓመት ጃፓናዊት ኣቕራቢት ዜና ክሪስተል ታኪጋዋ እያ።"	https://www.bbc.com/tigrinya/news-51131254
business	ኣብ ኢትዮጵያ፡ ናህሪ ዋጋ ሃለኽቲ ሻቕሎት ፈጢሩ	"ኣብ ዝሓለፉ ኣዋርሕ ኣብ ኢትዮጵያ ዝተኸሰተ ወሰኽ ዋጋ ሃለኽቲ ነገራትን ሓፈሻዊ ናብራን ኣብ መራኸቢ ብዙሓን ብተደጋጋሚ ክልዓል ይስማዕ እዩ። ሓለፍቲ መንግስቲ፡ ዝምልከቶም ኣካላትን መንግስታውያን ኣብያተ ጽሕፈትን እውን፡ ነቲ ኣጋጢሙ ዘሎ ጸገማት ብምቕባል፡ ንምፍትሖም ይሕግዙ እዮም ዝበልዎም መፍትሒ ሓሳባት ክዛረቡ ይስምዑ እዮም። ኣብ መወዳእታ ወርሒ ግንቦት ናይ 2011 ዓ/ም ኣብ ምምሕዳር ከተማ ኣዲስ ኣበባ ብማዕርግ ምክትል ኣማሓዳሪን (ከንቲባ) ሓላፊ ቢሮ ንግድን ኢንዱስትርን ዝኾነ ኢንጂነር እንዳወቅ ኣብጤ፡ ኣብ ናውቲ ህንጻ፡ ኣእካል፡ ኣብ ጥረምረን ኣሕምልትን ወሰኽ ዋጋ ከም ዝተረኣየ ሓቢሩ። ነዚ ጸገም ከም መፍትሒ፡ ነቲ ጸገም ኣጋዲዶም ንዝበሎም ዘይሕጋውያን ነጋዶ ናብ ሕጋዊ መስመር ንምምጻእን፡ ነቶም ፍቃደኛታት ዘይኮኑ ድማ ንዐኦም ዝከታታል ሓይሊ ዕማም ተመዲቡ ስጉምቲ ከም ዝውሰደሎም ተዛሪቡ። ከምኡ'ውን ነዚ ጸግም ካብ ስሩ ንምእላይ ኣብ መስርሕ ቀረብ ምትዕርራይ ንኽግበር ምምሕዳር ከተማ ከምዝሰርሕ ሓቢሩ። እንተኾነ ክረምቲ ምስ ኣተወ ዋጋ ሃለኽቲ ነገራት ክንዲ ዝጎድል ብዕጽፍታት ክውስኽ እዩ ተራእዩ። ኣብ ወርሒ ሰነ ዝተራእየ ወሰኽ ሃለኽቲ ነገራት፡ ኣብ ዝሓለፉ ሽዱሽተ ዓመታት ካብ ዝተራእየ ወሰኽ ዋጋ ሃለኽቲ ነገራት እቲ ዝለዓለ ኮይኑ ተመዝጊቡ'ሎ። ኣብ ሃለኽቲ ነገራት ዝረአ ወሰኽ ዋጋ፡ ብቐጥታ ኣብ ህይወቶም ጽልዋ ካብ ዝገበረሎም ብዙሓት፡ ብማእከላይ ኣታዊ ዝናበር ወዲ ኣርብዓ ዓመት ጋሹ መርከቡ ሓደ እዩ። ኣብ ኣዲስ ኣበባ፡ ኣብ ክፍለ ከተማ ልደታ ዝነብር ጋሹ፡ ንዝሓለፈ ልዕሊ 10 ዓመታት መራሒ ታክሲ ኮይኑ ስድርኡ ክኣሊ ጸኒሑ። ኣብዚ ቐረባ ግዜ ግን ""ኣብ ሃለኽቲ ነገራት ዝተራእየ ወሰኽ ዋጋ፡ ንናብራይ ሰንከልከል ኣቢልዎ"" ይብል። ""ኣብ ሃለኽቲ ነገራት ዝረአ ዘሎ ወሰኽ ዋጋ መዓልታዊ ዝከታተሎ ነገር እዩ፡ ታክሲ ዘዊረ ብዝረኽበን ሰልዲ ዋላ ሓንቲ ክገዝእ ኣይክእልን ዘለኹ"" ክብል ንቢቢሲ ሓቢሩ። ""ናይ ደቀይ ናይ ትምህርቲ ክፍሊትን ኣብ ኣእካል ዘሎ ወሰኽ ዋጋን ናብ ተስፋ ምቑራጽ ገጹ'ዩ ዘምርሓና ዘሎ"" ይብል ጋሹ። ሰፊኑ ዘሎ ፍርሒ ጋሹ ኣቦ ኣርባዕተ ቆልዑ እዩ። እታ ቦኽሪ ጓሉ ተምሃሪት ሻዱሻይ ኮይና፡ እቶም ሰለስተ ንኣሽቱ ደቁ ድማ ኣብ መዋእለ ህጻናትን መባእታን ይምሃሩ። ኣብ ዝሓለፈ ዓመታት ንደቁ ኣብ ናይ ውልቀ ቤት ትምህርቲ'ዩ ዘምህሮም ነይሩ። ሕጂ እቲ ክፍሊት ናይ ትምህርቲ ብምውሳኹ ንደቁ ክኸፍለሎም ስለዘይከኣለ፡ ንሓንቲ ጓሉ ኣብ ቤት ትምህርቲ መንግስቲ፡ እቶም ዝተረፉ ከኣ ብውሑድ ክፍሊት ብድጎማ ገበርቲ ሰናይ ኣብ እተምህር ቤት ትምህርቲ ኣእትይዎም ይርከብ። ንነብሲ ወከፍ ደቁ ከኣ ወርሓዊ 300 ብር ይኸፍል። ኣብዚ ሕጂ ሓንቲ ጓሉ ጥራይ እያ ኣብ ናይ ውልቀ ቤት ትምህርቲ ትምሃር ዘላ። ንዓኣ ኸኣ ንዓመት ልዕሊ ዓሰርተ ሽሕ ብር ይኸፍለላ። ነዚ ክፍሊት እዚ፡ ናውቲ ትምህርቲ፡ ናይ ቤት ትምህርቲ ክዳን፡ ናይ መግቢ ምስ ተደመሮ ""ርእስኻ'ዩ ዘሕምም"" ይብል ጋሹ። ኣብ ልዕሊ እዚ ዋጋ ክራይ ገዛ ምስ ተወሰኾ ""ህይወትና ንምድሓ ኢና ንሰርሕ ዘለና'ምብር ንነብር ኣለና ክብሃል ኣይክኣልን'ዩ"" ይብል። ልዕሊ እዚ ሕጂ ዝነብሮ ዘሎ፡ ብዛዕባ መጻኢ ክሓስብ እንከሎ ዝያዳ ከምዝፈርሕ ዝሕብር ጋሹ፡ ዋጋ ሃለኽቲ ነገራት በዚ ዘለዎ እንተቐጺሉ፡ ንደቁ ከምህረሉ ዝኽእል ዓቕሚ'ውን ከምዝጽንቀቕ ስግኣቱ ይጠቅስ። ጋሹ፡ ንዕኡን ንኸምዚ ከምኡ ምስ ናበራ ዝቆራቖሱ ዘለዉ፡ ፖሎቲካውያን ሓለፍቲ ኣቓልቦ ከምዝነፈግዎም'ዩ ዝዛረብ። ""ፖሎቲካውያን ሓለፍቲ፡ ኣብ ዝኾነ ጉዳይ ንነብሶም ንሽሞምን ንምድልዳል እንተ ዘይኮይኑ፡ ጉዳይ ድኽነት ኣልዒሎም ልብኻ ብዝትንክፍ ዘረባ ኪኖ ምልዓል ናብ ፍታሕ ዝቐረበ ተግባራት ኣይገብሩን እዮም፡ ጉዳያቶም ከሳልጡ እንተዘይኮይኑ፡ ንትርግታ ልቢ ድኻታት ዝርዳእ፡ ንጸገምና ዘንብብ፡ ብዛዕባ ኣብ ሽጉርቲ ዘሎ ናህሪ ዋጋ ዘልዕል የለን"" ይብል። ምስ ናይ ጋሹ ሓሳብ ብዝመሳሰል፡ ክኢላን ተንታኒ ስነቁጠባን ኣሚን ዓብደላ፡ ኣብ ፖሎቲካዊ መድረኻት፡ ናይ ወሰኽ ዋጋ ሃለኽቲ ነገራት ከም ኣጀንዳ ክልዓል ዘይምስምዑ ከምዘገርሞ እዩ ዝዛረብ። ""ምርጫ ይሃሉ ኣይሃሉ ብዘየገድስ፡ ንዝኾነ መንግስቲ ኣብ 'ማክሮ-ኢኮኖሚ' ፈተንቲ ዝኾና ክልተ ነገራት ኣለዋ፡ ወሰኽ ዋጋ ሃለኽቲ ነገራትን ሽቕለት ኣልቦነትን።"" ወሰኽ ዋጋ ሃለኽቲ ነገራትን ሽቕለት ኣልቦነትን ምቁጽጻር ንሓንቲ ሃገር ኣብ ምርግጋእን መጠነ ናብራ ዜጋታታ ኣብ ምብራኽ ወሰንቲ ረቋሒታት ከምዝኾኑ ዝሕብር ኢኢላን ተንታኒ ስነቁጠባን ኣሚን ዓብደላ፡ ብዛዕባ እዚ ዘተ ዘይምግባሩን መፍትሒ ሓሳባት ዘይምቕራቡን ""እቲ ቀንዲ ነገር ዝተረሰዐ ይመስል"" ይብል። ክኢላን ተንታኒ ስነቁጠባን ኣሚን ዓብደላ፡ ናህሪ ወሰኽ ዋጋታት ይረአ ከምዘሎ እኹል ሓበሬታ ከም ዘሎ እዩ ዝዛረብ። ኣብ ዝሓለፈ ዓመተ 2011 ዓ/ም  ኣብ ወርሒ ሓምለ ወሰክ ዋጋ ሃለኽቲ ነገራት፡ ልዕሊ 15% ሚእታዊት ከምዝነበረ ይዛረብ። ከምኡ እውን ኣብ ወርሒ ነሓሰ ናብ 18% ሚእታዊት ክብ ኢሉ ከም ዝነበረ ይጠቅስ። እዚ ወሰኽ እዚ ከኣ ኣብ ውሽጢ ሽዱሽተ ዓመታት ካብ ዝተራእየ ወሰኽ ዋጋ፡ እቲ ዝልዓለ ከምዝኾነ ኣሚን ዓብደላ ይሕብር። ነዚ ሚእታዊት ክብ ንኽብል እቲ ኣብ ኣእካል ዝተራእየ ወሰኽ ዋጋ ዓቢ ጽልዋ ከምዝነበሮ ይሕበር። ነዚ ምኽንያት ከኣ እቲ ብብዝሒ ኣእካል ዝፈርየሉ ከባቢታት፡ ናይ ጸጥታ ጸገም ስለዝነበሮ እኹል ፍረ ከምዘይተረኽበን፡ እንተተረኽበ እውን ናብ ዕዳጋ ንኽበጽሕ፡ ናይ ምጉዕዓዝ ጸገማት ምንባሩ፡ ናብ ዝድለ ቦታ ኣብ ዝድለ ግዜ ዘይምብጽሑ ምንባሩ ይጠቅስ። ኪኢላን ተንታኒ ስነቁጠባን ኣሚን ዓብደላ፡ ነዚ ጸገም እዚ ንምፍታሕ ክልተ ነገራት ክግበሩ ከምዘለዎም እዩ ዝምዕድ ""ኣብ ቀረብን ጠለብን ምትዕርራይ ምግባር የድሊ'ሎ"" ይብል። ""ኣብ ጉዳይ ቀረብ ወጻኢታት መንግስቲ ክንኪ ተራእዩ እዩ፡ ኣብ ዝሓለፈ ዓመታት ዝተገበረ ወሰኽ ስለዘየለ፡ እቲ ናብ ዕዳጋ ዝዝርጋሕ ዘሎ ባጤራ ዝነከየ ይመስል፡ እዚ እንተ ዘይኮይኑ ኣብ ቀረብ ለውጢ ዘሎ ኣይመስልን"" ክብል ይዛረብ። ቀረብ እኹል ዘይምህላዉ ዋጋ ሃለኽቲ ነገራት ከምዝውስኸ ዝዛረቡ ሰባት እኳ እንተሃለዉ፡ ኣቶ ኣሚን ዓብደላ ግን ኣብ ቀረብን ጠለብን ዘሎ ሰንሰለት ጸገም ከም ዘለዎ እንተዘይኮይኑ፡ ኣብ ቀረብ ንበይኑ ጸገም ከምዘየለ እዩ ዝሕብር። ""ሓረስታይ ዘራእቱ ሸይጡ ዝረኽቦ ዋጋን፡ እቲ ኣብ መወዳእታ ናብ ኣህላኺ ክበጽሕ ከሎ ዘለዎ ዋጋን ሰማይን ምድርን እዩ። ሓረስታይ ካብ ሓደ ኪሎ ባናና ዝሸጠሉ ዋጋን፡ ኣብ ዕዳጋ ዘሎ ዋጋ ኪሎ ባናናን ሰፊሕ ጋግ እዩ ዘለዎ"" ይብል። ""ኣብ ሞንጎ እዚ፡ ናይ ደላሎ፡ ናይ መጓዓዝያ፡ ናይ ክራይ ካልእን ዘሎ ዋጋ እቲ ዝዓበየ ሬሾ ዝወስድ ኮይኑ፡ እዚ ናይ ዕዳጋ ሰንሰለት ስርዓት እንተዘይሒዙን፡ ምውሳኽ ዋጋ ሃለኽቲ ዘይተርፍ'ዩ"" ይብል ኣሚን ዓብደላ። ካብ ደገ ዝመጽእ ነገራት ዋግኡ ንምቁጽጻር፡ ናይ ቀረብ ውድድር ንክህሉ ባይታ ምጥጣሕ ተመራጺ ምዃኑ ብምሕባር፡ ካብ ደገ ንብረት ዘምጽኡ ትካላትን ውልቀሰባትን ውሑዳት ምዃኖም ኣብ ዋጋ ናህሪ ክረአ ምኽንያት ከምዝኾነ ይትንትን። ካብ ወጻኢ ዝመጽእ ንብረት ብሕጽረት ናይ ወጻኢ ሸርፊ ክኽሰት'ውን ከምዝኽል ብምሕባር፡ እዚ ሕጂ ተራእዩ ዘሎ መጠን ወሰኽ ግን ብሕጽረት ናይ ወጻኢ ሸርፊ ጥራይ ክመኻነ ከምዘይክእል ይሕብር። ኣቶ ኣሚን ዓብደላ፡ እዚ ልዑል መጠን ወሰኽ ዋጋ ከምቲ ንፖለቲካዊ ጉዳያት ዝውሃቦ ኣተኩሮ ብምዝማድ፡ ትሑት ምዃኑ ብምጥቃስ፡ ""እዚ ኩሉ እናተራእየ፡ ክሳብ መዓስ'ዩ ሸለል ክብሃል ኣይርድኣንን'ዩ""ብምባል የማርር።"	https://www.bbc.com/tigrinya/news-49982827
politics	ወጥሪ ሱዳንን ኢትዮጵያን፡ ሱዳን ወተሃደራታ ናብ ዶባት ኢትዮጵያ ተጸግዕ ምህላዋ ተገሊጹ	"ሱዳን ሰራዊታ ናብቲ ምስ ኢትዮጵያ ዘሰሓሕብ ዘሎ ዶባት ክልቲአን ሃገራት ተጸግዕ ምህላዋ ተገሊጹ። ሱዳን ነቲ ብኢትዮጵያ ተታሑዙ ነይሩ ዝበለቶ ኣብ ልሙዕ ናይ ሕርሻ መሬት ኣልፋሽጋ ዝርከብ መሬታ ምሉእ ንምሉእ ተቖጻጺራቶ ምህላዋ እያ ትገልጽ። ሰራዊት ሱዳን፡ ንሱዳናውያን ነበርቲ እቲ ኸባቢ ምሉእ ውሕስነት ከምዝህቦም ብምግላጽ ""ቀሲንኩም ደቅሱ"" ዝብል  መልእኽቲ ከምዘመሓላለፈሎም'ውን ተገሊጹ። ሱዳን 1 ታሕሳስ ከምዝሓበረቶ፡ ሳራዊታ ነቲ ኣብቲ ኣሰሓሓቢ ቦታ ናይ ኣልፋሺጋ ዳገማይ ክሰፍር ፈቲኑ ዝነበረ ሰራዊት ኢትዮጵያ፤ ደሕሪ ምልውዋጥ ቶኵሲ ናይ ከቢድ ብረት ምሉእ ንምሉእ ጸራሪጋ ከምዘውጸአቶ ምግላጻ ይዝከር። ኣብቲ 27 ሕዳር ኣብ ቢርካት ናውራን ዝተብሃለ ክፋል ናይ ኣልፋሽጋ ኣብ ዝተኻየደ ምልውዋጥ ናይ ቶኵሲ 21 ካብ ሰራዊት ሱዳን ከምዝሞቱን 30 ከምዝቖሰሉን መንግስቲ ሱዳን ምግላጹ ይዝከር። እዚ ሓዲሽ ናይ ምትፍናን ኩነት ስዒቡ ወተሃደራዊ ሓላፊ ሱዳን ሊተናል ጀነራል ዓብደል ፈታሓ ኣል ቡርሃን ሃገሩ ""ዋላ ሓንቲ ኢንች' ካብ መሬታ ናብ ኢትዮጵያ ኣሕሊፋ ከምዘይትህብ ገሊጹ። እንተኾነ ኢታማዦር ሹም ሰራዊት ኢትዮጵያ ጄነራል ብርሃኑ ጁላ ድሕሪ መግለጺ ናይ ሱዳን ነቲ ካብ ሱዳን ዝቐረበ ክሲ ብምንጻግ፡ ሃገሩ ኣብ ልዕሊ ሱዳን መጥቃዕቲ ከምዘይፈጸመት ሓቢሩ። እቲ ጄነራል ንኢትዮጵያ ሳተላይት ቴሌቪዥን (ኢሳት) ከምዝበሎ፡ ""ኢትዮጵያ ኣብ ልዕሊ ሱዳን መጥቃዕቲ ኣይፈነወትን፣ መጥቃዕቲ እትፍንወሉ ምኽንያት'ውን የለን"" ብምባል ካብ ሱዳን ንዝቐረበ ክሲ ነጺግዎ። ሰራዊት ሱዳን ኣብ ፌስቡክ ኣብ ዝዘርግሖ መግለጺ፡ ""ኣባላት ሰራዊት ምክልኻል ኢትዮጵያን ሚሊሻን ኣብ ኣል ፋሽጋ ኣል ሹግራ ኣብ ልዕሊ ዝነበሩ ሓይልታቱ መጥቃዕቲ ከም ዝኸፈቱን ሞት ከም ዝስዓበን"" ብምግላጽ  . . .  ""እንተኾነ ሰራዊት ሱዳን ብዝሃቦ ዓጸፌታዊ ምላሽ ኣብ ልዕሊ እቶም መጥቃዕቲ ዝኸፈቱ ከቢድ ሰብኣውን ንዋታውን ኪሳራ በጺሑ'ዩ"" ኢሉ ነይሩ። ሓላፊ ኣገልግሎት ኮሙኒኬሽን፡ ሚኒስትር ለገሰ ቱሉ (ዶ/ር) ብወገኑ፡ ንሃገራዊ ቴሌቪዥን ኣብ ዝሃቦ ቃል፡ ብዶብ ሱዳን ኣቢሉ ክኣቱ ኣብ ልዕሊ ዝፈተነ ጉጅለ ዕጡቓት ስጉምቲ ከምዝተወስደ ብምሕባር ብመንግስቲ ሱዳን ንዝቐረበ ክሲ ምንጻጉ ይዝከር። ክልቲአን ሃገራት ብምኽንያት እቲ ኣብ ከባቢ ዶብ ዘሎ ልሙዕ መሬት ኣል ፋሽጋ ካብ ወርሒ ሚያዚያ 2020 ጀሚሩ ናብ ግጭት ዝኣተዋ ኮይነን ክሳብ ሕጂ 90 ወተሃደራት ሱዳን ከም ዝሞቱ ይግለጽ። ኣል-ፋሽጋ ኣብ ከባቢ ዶብ ሱዳን ዝርከብ ዓቢ ናይ ሕርሻ ቦታ ኮይኑ፡ ንብዙሓት ዓመታት ግን ዕጡቓት ኢትዮጵያ ሒዞምዎ ከምዝጸንሑ እዩ ዝፍለጥ። ኢትዮጵያን ሱዳንን 750 ኪሎ ሜትር ሓባራዊ ዶብ ኣለወን። እንተኾነ ግን እዚ ዶብ ዝበዝሕ ክፋሉ፡ ንጹር ብዝኾነ መገዲ ኣብ ባይታ ኣይተከለለን። ኢትዮጵያን ሱዳንን ከባቢ 750 ኪ.ሜ ዝበጽሕ ናይ ሓባር ዶብ ክህልወን እንከሎ፤ እቲ ዝበዝሐ ክፋሉ ብንጹር ኣብ ባይታ ኣይተመልከተን። ነዚ ንምፍጻም ተደጋጋሚ ዝርርባት ተጀሚሮም ብተደጋጋሚ ተቋሪጾም እዮም። ንሱዳንን ኢትዮጵያን ዘዋጥጥ ዘሎ ጉዳይ እንታይእዩ? ሱዳን ምስ ኢትዮጵያ ትሰሓሓበሉ ዘላ ከባቢ፡ ልሙዕ ኮይኑ፡ ኩርናዕ ኣልፋሽጋ ብዝብል ይፍለጥ። ኣብቲ ዶብ ብኽልቲኡ ሸነኻት ዝርከቡ ሓረስቶት፡ ነቲ ዘሎ ልሙዕ መሬት ይምነዩ። ኩርናዕ ኣልፋሽጋ ኣብ ደቡባዊ ምብራቕ ሱዳን፡ ምብራቓዊ ገዳርፍ ዝርከብ መሬት እዩ። ኣልፋሽጋ 250 ትርብዒት ኪሎሜተር ኮይኑ ልዕሊ 240 ሄክታር ንሕርሻ ዝኸውን ልሙዕ መሬት ኣለዎ። ክልቲኦም መንግስታት ቅድሚ ሕጂ፡ ነዚ ኣሰሓሓቢ ዶብ፡ ዳግማይ ንምሕንጻጽ፡ ናይ ሓባር ፕሮጀክትታት ንምጅማርን ንህዝቢ እቲ ከባቢ ተረባሒ ንምግባር ስምምዓት ተጌሮም ነይሮም። ኣብ 2014 ቀዳማይ ሚኒስተር ኢትዮጵያ ነበር ሃይለማርያም ደሳለኝን ፕረዚደንት ሱዳን ነበር ዑመር ሓሰን ኣልበሽርን ሚኒስተራት ጉዳያት ወጻኢ ክልቲአን ሃገራት፡ እቲ ዶብ ኣብ ባይታ ዝምልከተሉ ዕለት ክሕብሩ ትእዛዝ ኣመሓላሊፎም ነይሮም። እንተኾነ ነቲ ዶብ ናይ ምምልካት ስራሕ ክሳዕ ሎሚ ኣይተፈጸመን።"	https://www.bbc.com/tigrinya/news-59663169
politics	ሱዳን: ጀነራል ዓብደል ፈታሕ ኣል-ቡርሃን ኣብ ቀጻሊ ኣብ ዝምስረት መንግስቲ ከምዘይሳተፍ ገሊጹ	ላዕለዋይ ኣዛዚ ሰራዊት ሱዳን ጀነራል ዓብደል ፈታሕ ኣል-ቡርሃን: ኣብቲ ድሕሪ መሰጋገሪ እዋን ዝጣየሽ መንግስቲ ክሳተፍ ከምዘይደሊ ንኣልጀዚራ ተዛሪቡ፡፡ ንሱ፡ ነቲ ሰራዊት ሱዳን ኣብ ዝሓለፈ ወርሒ ዝፈጸሞ ዕልዋ ዝቃወሙ ሰልፈኛታት ቀቲሉ ዝብል ክሲ እውን ነጺጉ፡፡ ስልጣን ንሲቪላዊ ምምሕዳር ከረክቡ ድልየት ከምዘለዎም ዝሓበረ ኣልቡርሃን: እቲ ስግግር ብዝኾነ ኢድ ኣእታውነት ከይተዓናቐፍ ከምዝከላኸሉ ተዛሪቡ፡፡ ኮሚተ ሓካይም ሱዳን ዝተባህለ ማሕበር ከምዝሓበሮ፡ ኣብቲ ብኣቆጻጽራ ኣውሮጳ ካብ 26 ጥቅምቲ ጀሚሩ ዝተኻየደ ነቲ ዕልዋ ዝቃወም ሰልፊ 14 ሰባት እንትሞቱ ልዕሊ 300 ቆሲሎም ኣለዉ፡፡ ነቲ ክሲ ዝነጽግ ኣልቡርሃን ግና ‘‘ሰራዊት ሱዳን ሲቪላት ኣይቐትልን’’ ክብል ንኣልጀዚራ ተዛሪቡ፡፡ ብተወሳኺ ዋላ‘ኳ ዝተፈላለዩ ዕንቅፋታት እንተሃለዉ፡ ኣብቲ መሰጋገሪ መንግስቲ ብዛዕባ ዝህልዎም ብጽሒት ፖለቲካዊ ጉጅታት ሱዳን ኣብ ዝቕጽሉ 24 ሰዓታት ክሰማምዑ እዮም ኢሉ ተስፋ ከምዝግብር ምግላጹ እቲ ማዕከን ዜና ሓቢሩ፡፡ ኣብዚ ሰሙን ንቕልውላው ሱዳን ፍታሕ ንምርካብ ልኡኽ ሊግ ዓረብ ኣብ ርእሰ ከተማ እታ ሃገር ካርቱም ምብጻሕ ኣካይዱ ነይሩ፡፡ ብኻልእ ዜና 'ሕመቲ' ተባሂሉ ዝፍለጥ ኣዛዚ ተወርዋሪ ሓይልታት ሱዳን፡ ጀነራል መሓመድ ሓምዳን ዳጋሎ፡ ነቲ ጀነራል ኣልቡርሃን ዘካየዶ ዕልዋ ከምዝደገፈ ተገሊጹ፡፡ ምክትል ናይቲ ዝፈረሰ ሉእላዊ ቤት ምኽሪ ሱዳን ዝነበረ ሄመቲ፡ ጀነራል ቡርሃን ‘‘ናታቶም መስመር ንምዕራይን ምርግጋእን ንድሕነት እታ ሃገር ምሕላውን እዩ መጺኡ’’ ኢሉ፡፡ ብሰንበት ኣብ ዝተኻየደ ሰልፊ ተቓውሞ፡ ሓይልታት ጸጥታ ዘንብዕ ጋዝ ከምዝተኮሱን ዝተወሰኑ መምህራን ከምዝኣሰሩን ተገሊጹ ነይሩ፡፡ እቶም ሰልፈኛታት ወታሃደራዊ ምምሕዳር ከበቅዕ እዮም ዝጠልቡ ዘለዉ፡፡	https://www.bbc.com/tigrinya/news-59211288
health	ሜታኖል፡ ብምስማም ሰባት ይቐትል	ኣብ ሃገራት ሳልሳይ ዓለም፡ ኣብ ገዛ ብባህላዊ መንገዲ ዝተጾምቀን ዝተጠጅአን መስተ ምስታይ ንቡር እዩ። ብዋጋ ክጥመት ከሎ`ውን ብተዛማዲ ሕሱር ስለዝኾነ፡ እቲ ድኻ ግዳይ ናይዞም ልዑል ዓቕን ኣልኮል ዘለዎም መስተ ይኸውን። ገሊኡ ይዓውር፡ ይስንክል፡ ገለ ድማ ይመውት። ንኣብነት፡ ኣብ ኬንያ ክሳብ እዚ ቀረባ እዋን፡ ቅልጢፍካ ቅተለኒ [ኪል ሚ ክዊክ] ዝብሃል ሓደገኛን ህይወት ብዙሓት ዘጥፍአን ዘሰንከለን ዘይሕጋዊ መስተ ነይሩ። ኣብ ኤርትራን ኢትዮጵያን`ውን ስዋን ሜስን ገለ ካብቲ ባህላዊ መስተታት ክኾኑ ከለው፡ ክሳብ ሕጂ ዘስዓብዎ ጉድኣት ግና ኣይተራእየን፡ ኣይተሰምዐን። ልዕሊ ፍርቂ ናይቲ ደቡብ ካብ ሰሃራ ኣብ ዝርከባ ሃገራት ኣፍሪቃ ዝስተ መስተ፡ እቲ ኣብ ገዛውቲ ዝጽሞቕ ዘይሕጋዊ መስተ ኢዩ ኢሉ ውድብ ጥዕና ዓለም ኣብ ዘቕረቦ ጸብጻብ። ነብሲ ወከፍ ወርሒ፡ ብርክት ዝበሉ ኢንዶኔዥያውያን ኣብ መርዓን ካልእ ህዝቢ ዝራኸበሉ ብዓላት ድሕሪ ምስታፍ ከምዝሓሙ ጸብጻባት ይሕብሩ። እቲ ሕማማት ኮነ ሳሕቲ ዝርአ ሞት፡ ኣብቲ ገዛውቲ ተጸሚቑ ዝቕረበሎም፡ ሓደገኛ ዓቐን ኣልኮል (ሜታኖል) ዘለዎን ሕሱር መስተ ኢዮም ዘላግብሉ። ድሕር`ቲ ሓደገኛ መስተ ምስታይ ዝኽሰት ሕማምን ሞትን ድማ ኣገዳሲ ዜና ኮይኑ ይቃላሕ። እዚ ኣብ ኢንዶኔዥያ ጥራይ ኣይኮነን ዝርአ። ኣብ ምሉእ ዓለም፡ ሰባት ሕሱር መስተ ብምስታይ ህይወቶም ኣብ ሓደጋ የውድቕዋ። ኣብ ብዙሕ ቦታታት ከምዚ ዓይነት ኩነታት ኣብዝፍጠረሉ፡ እቶም ሓካይም ኣፍልጦ ናይቲ ኩነታት ስለዘይብሎም፡ ነቲ ዘጓንፍ መጉዳእትን ሞትን ንምክልኻል ኣይክእሉን ይብሉ ክኢላታት። ኣብ ሻውላት ርእሲ ከተማ ጃካርታ፡ ኢንዶኔዝያ፡ ዝነብርን ናይ ሞቶር ብሽክሌታ ሜካኒክ ዝኾነ፡ ካርዲ፡ ንዓመታት እቲ ኣብ ገዛ ዝጽሞቕ ዘይሕጋዊ መስተ ከምዝሰቲ ዝነበረ ይዝክር። ንዕኡ ``ሓይሊ ዝህብ`` መስተ ኢዩ ነይሩ። ``ክጅሃር ኣይደልን፡ ግና ገንዘብ ስለዝነበረኒ፡ መዓልታዊ ኢየ ዝሰቲ ነይረ`` ኢሉ ካርዲ። ሓደ መዓልቲ ሓደ ካብቶም ስሩዕ ዓሚሉ፡ ካብቲ ሕሱር ዘይሕጋዊ መስተ ሒዙ ናብቲ ጋራጅ ይመጽእ። ``ካብቲ ሒዝዎ ዝመጸ ሸሞንተ ጠራሙስ ሰትየ። ክልተ፡ ሰለስተ ዝኾና ሞተር  ብሽግሌታታት ድሕሪ ምዕራይ፡ ነታ ራብዓይቲ ኣይተንከፍኩዋን። ምስታይ ቀጺለ። ዳሕራይ ስዓት 2 ናይ ለይቲ ምዃኑ ተረዲኡኒ`` ኢሉ ካርዲ። ድሕር`ዚ ስኽራን ዝፈጠሮ ቀጨውጨው ጥራይ ዘይኮነ ካልእ ጸገማት ከምዘስዓበሉ ተረዲኡ። ለይቲ ካብ ድቃሱ ብኽቱር ሕማም ቅርጸት ተበራቢሩ። ኣይጸንሐን፡ ሃልዋቱ ኣጥፊኡ። ገለ ኣባላት ስድራቤቱ ናብ ሆስፒታል ወሲዶምዎ፡ እቶም ሰራሕተኛታት እቲ ሆስፒታል ግና ኣስላም ስለዝነበሩ ሰኺሩ ንዝመጸ ሰብ ኣይንሕክምን ብምባል ኣብዮሞ፡ መስተ ሰትዩ ስለዝነበረ። እዚ ግና ንቡር ፍጻመ ኣይነበረን። ኣብታ ካልአይቲ ዝኸድዋ ሆስፒታል`ውን ክመልስዎ እናተደናደኑ ከለው፡ ብዕድል ሓደ ቅድሚ ሕጂ ሞተር ብሽግሌትኡ ዘዐረየሉ ሓኪም ኣብ ስራሕ ስለዝነበረ፡ ክሪኦ ወሲኑ። ናይ ሜታኖል ምስማም ዝፈጠሮ ጸገም ከምዝኾነ ድማ ኣረጋጊጹ። ሜታኖል ኣብ መስርሕ ምጽሟቕን ምስራብን [ዲስቲሌሽን] ዝምስራሕ ሓያል ኣልኮል ኢዩ። እቶም ኣብ ፋብሪካታት ዝምስርሑ ኣልኮላዊ መስተ ነቲ ዓቐን ናይቲ ኣልኮል ወዲሰብ ክጥቀመሉ ናብ ዝኽእል ዓቐን ስለዘጉድለዎ ድማ ሃስያኡ ዝጋነን ኣይኮነን። እቶም ኣብ ድሕሪ ገዛውቶም ነቲ ኣልኮላዊ መስተ ዝጾምቁ ኣስሓኮ ዘይብሎም ጸሞቕቲ ግና መኽሰቦም ከይጎድሎም ዋላ ካብቲ ኣብ ፋብሪካታት ዝጽሞቕ ሜታኖል ይውስኽሉ። ኣብቲ ብባህላዊ መንገዲ ዝጽሞቐሉ እዋን ዝያዳ ስለዘብኩዕዎ  ዓቐን ናይቲ ኣልኮል ክብ ይብል። ምስ መሰየ፡ ካርዲ ስኽራኑ ዘፍ ኢሉሉ። ኣካላቱ ግና ስለዝተሰመመ፡ ቅሓር፡ ቃንዛ ኣብ ኣፍልቡን ኣብ ከስዕኡን፡ ሕማም ርእስን ዓይኑ ድማ ጽልግልግ ክብሎ ጀሚሩ። እቲ ሓኪም ህይወቱ ከድሕኖ ክኢሉ`ዩ፡ እንተኾነ እቲ ናይ ካርዲ መጉዳእቲ መጻኢ ሂወቱ ዝቕይር ኢዩ ነይሩ። ግዚያዊ መልመስቲ ምሉእ ኣካላቱ ኣስዒብሉ ስለዝነበረ ድማ፡ ምንቅስቓሳቱ ናብ ንቡር ኣይተመልሰን። የዒንቱ`ውን ኣዝየን ተሃስየን ስለዝነበራ፡ ኣብ ዝቕጽላ ዓመታት ጨሪሰን ዓዊረን እየን። ድሕር`ዚ ተስፋ-ኣልቦ ኩነታት፡ በዓልቲ ቤቱ ራሕሪሓቶ ከይዳ። ኣብዚ እዋን፡ ካርዲ ጽግዕተኛ ናይቶም ጎረባብቱ ኮይኑ ይርከብ። በቲ ዝተገብረሉ ሕክምና ነተን ብጠቐር ዝተሸፈና የዒንቱ ንቐረባ ነገራት ክርኢ ስለዘኽኣሎ ድማ፡ ብሓደ ወገን ዕድለኛ እየ ኢሉ። እቶም መሳትይቱ ዝነበሩ ክልተ የዕሩኽቱ ግና ሽዓ ምሸት ኢዮም ሞይቶም። `ሓራም` ``እንተድኣ ንሰባት ሜታኖል ክስምም ሪኢኹም ዶ ኢልካ ምስተሓትት፡ ኩሎም ኣይፋል ኣይሬእናን ኢዮም ዝብሉ`` ኢሉ ኣብ ኦስሎ ዩኒቨርስቲ ፡ ብዛዕባ ሜታኖል ዝስዕቦ ጸገማት ዝመራመር ዓለማዊ ክኢላ። ``እንተድኣ ሰባት ብሰንኪ መስተ ክዓውሩ ወይ ድማ ክሞቱ ሪኢኹም ዶ ኢልካ ምስትሓቶም ድማ፡ እወ ኩሉ ሻዕ ብሰንኪ ሜታኖል ዘጓንፍ ፍጻመ ኢዩ`` ይብሉ። ኦስሎ ዩኒቨርስቲ ምስ ዶብ-ኣልባ ናይ ሓካይም ማሕበር ኣብዘካየድዎ መጽናዕቲ፡ ኣብ ለካቲት 2019፡ ኣብ ግዝኣት ኣሳም፡ ህንዲ፡ ኣብ ናይ ቆጽሊ ሻሂ ናይ ሕርሻ ቦታ ዝሰርሑ ኣስታት 150 ዝኾኑ፡ ነቲ ኣብ ገዛውቲ ዝተጾምቀ መስተ ድሕሪ ምስታይ ክሞቱ ከለው ብዙሓት ዒሮም ካልኦት ድማ ሰንኪሎም። ኣብ ኢራን`ውን እዚ ጉጅለ ሓካይም ኣብዝገበሮ መጽናዕቲ ፡ ዝሓለፈ ዓመት ተመሳሳሊ መስተ ብምስታይ 84 ሰባት ብምስማም ሜታኖል ከምዝሞቱ ገሊጹ። ኣብ ሊብያ ኣብ ውሽጢ ሓደ ሰሙን ጥራይ ልዕሊ 1,000 ሰባት ተመሳሳሊ መስተ ብምስታይ ሆስፒታል ክእትዉ ከለው፡ ሆስፒታል ከይበጽሑ ድማ ብዙሓት ከምዝሞቱ፡ ኣባል እታ ጉጅለ ዝኾነ ዶክተር ሆቭዳ ገሊጹ። ``ኣሽሓት ሰባት ብሰንኪ`ዚ ዘይሕጋዊ መስተ ይዓውሩን ይሞቱን ኣለው`` ኢሉ ዶክተር ሆቭዳ። ናይ ስነ-ምግባር ሕቶ ኣይኮነን፡ ሕማም`ዩ ኣብተን ከም ኢንዶኔዥያ ዝኣመሰላ ኣስላም ዝበዝሑለን ሃገራት፡ መስተ ምስታይ ሓራም ወይ ድማ ክልኩል ኢዩ። ስለዝኾነ ድማ እቶም ሰባት ካብ ሕፍረት ወይ ድማ ከይውንጀሉ ብምፍራሕ ናብ ሆስፒታላት ብምኻድ ሓገዝ ኣየናድዩን። ``ኣብ ከም ኢንዶኔዥያ ዝኣመሰላ ሃገራት እዚ ጉዳይ ዓቢ ሽግር ኢዩ`` ኢሉ ዶክተር ቼኔሪ ሊም ኣባል ማሕበር ዶብ-ኣልቦ ሓካይም። ኣብቲ ጎስጓስ እነካይደሉ እዋን እቲ ሽግር ``ናይ ስነ-ምግባር ሽግር ዘይኮነ ሕማም`` ከምዝኾነ ኢና ንገልጸሎም። ነቲ ብሰንኪ ሜታኖል ምስታይ ዝኽሰት ምስማም ንምፍዋስ፡ ስጋብ ናይ ጥዕና ሰብ ሞያ ሓገዝ ኣትረክብ ኤታኖል ዝተባህለ ኣልኮል -  ከም ብዓል ቮድካን ጂንን - ዝእኣመሰሉ ኣልኮላዊ መስተ ምስታይ ሓጋዚ ኢዩ። ምኽንያቱ፡ ከምቲ ካርዲ ዘጓነፎ፡ እቶም ሓካይም ኣስላም ስለዝነበሩ ኤታኖል [ኣልኮል] ምሃብ ሓራም ስለዝኾነ ኣብዮሞ ጥራይ ዘይኮነ፡ ነቶም መስተ ሰትዮም ናብቲ ሆስፒታል ዝመጹ ሕሙማት ዝኾነ ሓገዝ ኣይገብሩሎምን። ጸባ ኮኮናት ብምስታይ ክንፍውሶ ንኽእል`ዶ? ልሃኒ ዴቪስ ዝተባህለት ኣውስትራልያዊት፡ ወዳ ኣብ 2012 ንዕረፍቲ ናብ ኢንዶኔዝያ ምስ ከደ፡ ሜታኖል ብምስታዩ  ስለዝተሰመመ ሓሚሙ ናብ ሆስፒታል ከይዱ፡ ኣብቲ ሆስፒታል 20 ሰዓታት ገይሩ ከብቅዕ፡ ግቡእ ሕክምና ብዘይምርካቡ ናብ ኣውስትራልያ ይኸይድ፡ ድሕሪ ሰለስተ ስዓታት ድማ ይዓርፍ። እቲ መስተ ሜታኖል ኣብቲ ሃገር ዘስዕቦ ዝነበረ ጸገማት ብምርዳኦም [ወዲ ልሃኒን የዕሩኽቱን]፡ ነቲ ብባህላዊ መንገዲ ዝተጾምቀ መስተ ገዲፎም ካብ ደገ ዘመጸ መስተ ክሰትዩ ኢዮም ወሲኖም። እቲ ዘይፈለጥዎ ነገር ግና፡ እቶም ሰብ ባር ነቲ ኣብ ገዛ ዝተጾምቀ መስተ፡ ኣብ ውሽጢ እቲ ናይ ደገ ጠራሙስ መሊኦም ይሸጥዎ ስለዝነበረ፡ ወዲ ልሃኒ ይስመም። ልሓኒ ድሕሪ ሞት ወዳ 'ላይፍ ሴቪንግ ኢኒሼቲቭ' ዝብሃል ገባር ሰናይ ማሕበር ብምምስራት እቶም ናብ ኢንዶኔዝያ ዝኸዱ በጻሕቲ (ቱሪስት) ሜታኖል ከይሰትዩ ክትጉስጉስ ጀሚራ። እቲ ሓካይም ክፈልጥዎ ዘለዎም ሜታኖል ብምስታይ ዝፍጠር ምስማም ስኽራን ስለዘይኮነ እቶም ሓካይም ተቐላጢፎም ፍሉይ ሕክምና ክገብሩሎም ኣለዎም ኢላ ልሃኒ። ዋላ ኤታኖል ብምሃብ ነቲ ኩነታት ከዕግስዎ ይኽእሉ ኢላ። ``ገለ ኣባላት እቲ ሕብረተ ሰብ ነዚ ብሜታኖል ዝኽሰት ምስማም፡ ጸባ ኮኮናት ብምስታይ ክንፍውሶ ንኽእል ዶ? ብባህላዊ ኣፋውስ`ከ ወይ ድማ ጸሎት ብምግባር ክፍወስ ይኽእል`ዶ`` ኢሎም ይሓቱ። ``ነዞም ከምኡ ኢሎም ዝሓቱ ኣይፋል፡ እዚ ሰብ ዝፈጠሮ ምስማም ስለዝኾነ ብባህላዊ መንገዲ ኣይፍታሕን ኢዩ። እቲ እንኮ ፍታሕ ዘመናዊ ሕክምና ጥራይ ኢዩ ንብሎም`` ኢላ ልሃኒ። መንግስቲ ኢንዶኔዥያ ነዚ ባህላዊ መስተ ኣብ ልዕሊ ዝጸምቁን ዝሸጡን ነጋዶ ተሪር ስጉምቲ ይወስደሎም፡ ነቲ ዝሓዞ ዘይሕጋዊ መስተ ድማ ይደፍኦ።	https://www.bbc.com/tigrinya/news-49986137
health	ቀዳማይ ሚኒስትር ጃፓን ሺንዞ ኣቤ ብምኽንያት ጥዕና ካብ መዝነቱ ወሪዱ	"ቀዳማይ ሚኒስተር ጃፓን፡ ሺንዞ ኣቤ ብምኽንያት ኩነታት ጥዕና ስልጣኑ ከም ዝወረደ ኣፍሊጡ። ጥዕንኡ ኣብ ስርሑ ዕንቅፋት ክፈጥር ከም ዘይደሊ ዝገለጸ እቲ ቀዳማይ ሚኒስተር፡ ነቲ ኣብ መዝነት ክጽንሓሉ ዝግባእ እዋን ክፍጽም ብዘይምኽኣሉ ንህዝቢ ጃፓን ይቕሬታ ሓቲቱ። ወዲ 65 ዓመት ሺንዞ ንብዙሕ ዓመታት ብነድሪ ከስዐ [ulcerative colitis]  ክሳቐ'ኳ እንተጸንሐ ኣብዚ ሕጂ እዋን ግን ኩነታት ጥዕንኡ ከም ዝኸፍአ ተዛሪቡ። ኣብ 2012 ደጊሙ ናብ ስልጣን ዝመጸ ሺንዞ፡ ኣብታ ሃገር ንነዊሕ ዓመታት ኣብ ስልጣን ዝጸንሐ ቀዳማይ ሚኒስተር እዩ። ብ2007 ዓ.ም ቀዳማይ ሚኒስትር ኮይኑ ኣብ ስልጣን ክጸንሐሉ ኣብ ዝግባእ እብረ ብምኽንያት እቲ ዘለዎ ሕማም ካብ ስልጣኑ ወሪዱ ነይሩ። እዚ ሕማም ገና ኮተቴ እናሃለወ ሓቢሩዎ ዝዓበየ ምዃኑ ይግለጽ። ቐዳማይ ሚኒስትር ኣቤ ኣብ ውሽጢ ሓደ ሰሙን ኣብ ክልተ ሆስፒታል ዝተኣተወ ኮይኑ፡ ኣብቲ ሓደ ንሸሞንተ ሰዓታት ከም ዝጸንሐ ተገሊጹ፤ ዘለወሉ ኩነታት ጥዕና ግን ብንጹር ኣይተፈለጠን። ማዕኸን ዜና ኤንኤችኬ ወዲ 65 ዓመት ሺንዞ ኣቤ ኣብ ልዕሊ መንግስቲ እታ ሃገር ጸገም ክፈጥሩ ዝኽእሉ ነገራት ኣቐዲሙ ክኣሊ ይደሊ'ዩ ኢሉ። ብ2012 ዓ.ም [ኣቆጻጽራ ኤውሮጳ] ናብ ስልጣን ዝመጽአ ቀዳማይ ሚኒስትር ሺንዞ ኣቤ ኣብ ጃፖን ብተኸታታሊ ቐዳማይ ሚኒስትር ብምዃን ንነዊሕ ዓመታት ዝመርሐ ሰብ'ዩ። ሺንዞ ኣቤ፡ ""ኣቤኖሚክስ"" ዝብል ናይ ባዕሉ ፍልስፍና ቑጠባ ተግባራዊ ብምግባር ነታ ሃገር ክመርሕ ጸኒሑ። ጃፓን ኣብ ሓይሊ ምክልኻል እትምድቦ ባጀት ክዓቢ እንትገብር፡ እቲ ሰራዊት ካብ ርእሰ ምክልኻል ወጻእ ኣብ ካልእ ክዋፈር ዝኽልክል ዓንቀጽ 9 ኣብ ምልጋስ ከም ዘይተዓወተ ይግለጽ። እቲ ቀዳማይ ሚኒስትር ህጹጽ ሓፈሻዊ መረጻ ንምክያድ ታሕተዋይ ገዛ ባይቶ ወከልቲ ህዝቢ ከፍርስ'ዩ ክብሃል ዝቐነየ ወረታት ሓለቓ ክፍሊ እቶት ሰልፊ ኤልዲፒ ኣኪራ ኣማሪ ካብ ሓቂ ዝረሓቐ'ዩ ብምባል ነጺጉዎ። ""ንግዚኡ ህጹጽ ሓፈሻዊ መረጻ ኣይካየድን"" ኢሉ። ብመሰረት ሕጊ ጃፓን ሺንዞ ኣቤ ብኣግባቡ ስርሑ ክሰርሕ እንተዘይክኢሉ ግዝያዊ ፈጻሚ ቀዳማይ ሚኒስትር ክምዘዝ'ዩ፤ ክሳብ ክንደይ ይጸንሕ ዝብል ግን ኣይፍለጥን። ምክትል ቐዳማይ ሚኒስትርን ሚኒስትሪ ፋይናንስን ታሮ ኣሶ ካብቶም እቲ ግዚያዊ መሪሕነት ክርከቡ'ዮም ተባሂሎም ኣብ ቅድሚት ዝርከብ'ዩ። እቲ ግዚያዊ ቀዳማይ ሚኒስትር ግን ሓፈሻዊ መረጻ ንክካየድ ክጽውዕ ኣይኽእልን፤ ክሳብ ሓድሽ መራሒ ዝምረጽ ግን ጉዳያት በጀትን ውዕላትን ክመርሕን ከጸፍምን ይኽእል'ዩ። እዚ ቀዳማይ ሚኒስትር ኣቤ ካብ ስልጣኑ ክወርድ ይኽእል'ዩ ዝብል ግምት ግን እቲ ሰልፊ ንዕኡ ዝትክእ ፕሬዝደንት ንክመርጽ ዘአንፍት እዩ። እዚ መረጻ ድማ ናብ ባእቶ ወከልቲ ብምምራሕ ሓድሽ ቀዳማይ ሚኒስትር ንክምረጽ ይገብር። እቲ ዝምረጽ ሰብ ድማ ክሳብ መወዳእታ እብረ ስልጣን ኣቤ መስከረም 2012 ኣብ ስልጣን ይጸንሕ።"	https://www.bbc.com/tigrinya/news-53931511
health	ናብራ ምስ ሕማም ኣልዛይመር	"ከም ሓበሬታ 'ማሕበር ኣልዛይመር'፡ ልዕሊ45 ሚልየን ሰባት ብሕማም ሳሕቲ ሓንጎልን ረሲዕን (ኣልዛይመር) ዝተተሓዙ ሰባት ኣብ ዓለም ይርከቡ። ሕማም ረሲዕ ማለት እውን ኣልዛይመር፡ ቀንዲ ምኽንያት ምስሓት ሓንጎል እዩ። ዋላ እኳ ኣብ ኩሉ ክሊ ዕድመ ንዝርከብ ሰብ ዘጥቅዕ ሕማም እንተኾነ፡ ብዕድመ ዝደፍኡ ሰባት ግና ኩሉ ግዜ  ነዚ ሕማም ዝተቓልዑ እዮም። በዓል ሞያ ፎቶግራፍ (ሰኣሊት) ሊያ ቢች፡ ኣብ ኬንያ ተዘዋዊራ እቲ ሕማም ዘብፅሖ ሳዕቤን ኣብ ብዓይኒ ካሜርኣ ስኢላ ኣላ። እዘን ኣደ፡ ኣብ ናይ ስድርአን ሓንቲ ፀባብ ክፍሊ እየን ዝነብራ። ስድረአን ክጠፍኣ ወይ ድማ ኣብ መንደር እናኾብለላ ክውዕላ እየን ብምባል፡ ኣብ ገዛ እዮም ዝቑልፍወን። እዚ ማለት ድማ"" ምስ ማንም ሰብ ክዛረባን ክረዳድኣን ኣይኽእላን። ኣብኣ ንእሽተይ ምክዊሮ ትበሃል መንደር፡ እዞም ኣብዚ ስእሊ እትርእይዎም ኣቦ ናይ ነዊሕ ግዜ መሓዝአን እዮም እሞ፡ ዋላ እኳ እዘን ኣደ እንተዘይዘከርኦም፡ ኩሉ ግዜ እናመፁ ይሓትወን። እዛ ንእሽተይ መንደር ሚክዊሮ፡ ካብ ስየ ብዝስርሑ ውፅኢት ኢደ ጥበብ ዝተፈለጠት እያ። እዘን ኣደ ድማ በዚ ስራሕቲ ጥበብ ስየ ወሓለ እየን። ኣብቲ ከባቢ ንዝርከባ ደቂ ኣንስትዮ፡ እዚ ስራሕቲ ባህላዊ ጥበብ ዘምህርአን እውን፡ እዘን ኣደ እየን። ይኹን እምበር ካብ ቀረባ እዋን ንነዘ፡ ኣሰራርሕኡ እናረሰዕኦ ስለዝኾና ድሕሪ ሕዚ ምስራሕ ዘይምኽኣለን ኣዝየን እናተጨነቓ እየን። እዞም ክልተ ሰባት፡ ኣብ ከባቢኦም ስሙያት እዮም። እዞም ወላዲ ኣብቲ መንደር፡ ከም ዓብይ ኣያ እዮም ዝረኣዩ። በዓልቲ እንድኦም ድማ ንዕኦም ብምሕብሓብ፣ ክዳኖም ብምኽዳንን፡ ኣብ መዓልታዊ ውዕለኦም ነገራት ክዝክሩ ብምሕጋዝን፡ ብፅሒተን ይፍፅማ። ዋላ እኳ ነገራት ምዝካር ከም ዘይኽእሉ ፍሉጥ እንተኾነ፡ ሐዚ እውን ግና ብኽብሪ እዮም ዝተኣናገዱ። እዘን ኣደ ናይ ቀደም በዓል ገዝአን፡ ካሊእቲ ሰበይቲ ካብ ዝምርዓዉ ንነዘ፡ ደቀን እናሓብሐብአን እየን። ሐዚ ግና ቀስ ብቀስ ናይ ምዝካር ክእለተን እናጠፍአ ብምምፅኡ፡ ንነዊሕ ግዜ ገዲፈንአን ክኸዳ ዝግደዳ ደቀን፡ ገዲፈንእን ከይጠፍኣ ይጭነቓ። እዘን ኣደ እዚአን ከኣ፡ ኣብቲ ከበባቢ ካብ ዘለዋ ደቂ ኣንስትዮ፡ ብዕድመ ድፍእ ዘበላ እየን። እዞም ቀፂሎም ዝርኣዮ ሽማግለ ድማ፡ ሙሉእ ዕድመኦም ዓሳ ብምፅማድ ንዝመሓደሩ ስድርኦም፡ ዓንዲ ሑቐ ቁጠብኦም እዮም ነይሮም። ይኹን እምበር፡ ካብ ቀረባ ግዜ ንነዘ ዓሳ ከመይ ምፅማድ ከምዝከኣል ስለዝረሰዕዎ፡ ዓዲ ውዒል ኮይኖም እዮም። ዝከታተሎም ሰብ እንተዘይሃልዩ ድማ፡ ኣብቲ መንደር ይጠፍኡ፡ ሸኽሚ ስድርኦም ካብ ምዃን ድማ ምሟት ከምዝመርፁ ይዛረቡ። እዘን ኣደ እዚአን ድማ ብሓፍተን ይሕብሐባ። በብመዓልቱ ኣብ ባሕሪ ዝቦቕል እፅዋት ነቲ መንደር ይእክባ ነይረን። ሐዚ ግና፡ እቲ እፅዋት ከመይ ከም ዝእከብ ኣይፈልጣን። ኣብ ባሕሪ ዝኾነ ሕማቕ ኣጋጣሚ ከየጋጥመን ብምስጋእ፡ ስድርአን ዓዲ ውዒል ከይገብርወን ይፈርሓ። እዞም ኩሎም ስእልታት ብሊያ ቢች ዝተስኣሉ እዮም። 'ማሕበር ኣልዛይመር'  መስራቲ ኣባል 'ዓለም ለኽ ጥምረት ኣልዛይመርን (ረሲዕ) ዲሜንሽያን (ሳሕቲ ኣእምሮ) እዩ።"	https://www.bbc.com/tigrinya/news-41359614
politics	ሓባራዊ ኮሚቴ መንግስቲ ኢትዮጵያን ትግራይን ኣብ ሽረ ዝርርብ ጀሚሩ	"ብዛዕባ ምፍታሕ ዕጥቒ ሰራዊት ትግራይን ኣተገባብራኡን ዝምልከት መደብ ንኸውጽእ ዝቘመ ሓባራዊ ኮሚቴ ውጥንን ተክኒክን መንግስቲ ኢትዮጵያን ትግራይን ካብ ትማሊ 30 ሕዳር 2022 ጀሚሩ ኣብ ከተማ ሽረ ኣኼባ የካይድ ምህላዉ ቤት ጽሕፈት ኣገልግሎት ኮሙኒኬሽን መንግስቲ ኢትዮጵያ ሎሚ ኣብ ዘውጽኦ መግለጺ ኣፍሊጡ። ወከልቲ መንግስቲ ኢትዮጵያን ትግራይን ኣብ ፕሪቶርያን ኣብ ናይሮብን ብዝገበርዎ ዘተ፡ ናብ ትግራይ ሰብኣዊ ረድኤት ብዘይ ገደብ ክኣቱን ሰራዊት ህዝባዊ ወያን ሓርነት ትግራይ ዕጥቑ ክፈትሕን፡ ማዕረ ማዕረኡ ድማ ""ሓይልታት ወጻእን፡ ካብ ምዱብ ሰራዊት ምክልኻል ፈደራል ወጻኢ"" ዝዀኑ ዕጡቓት ሓይልታትን ካብ ትግራይ ክወጽኡ ዝብል ነጥብታት ዝሓዘ ውዕል ከምዝኸተሙ ዝዝከር’ዩ። እዚ ኮሚቴ ውጥንን ተክኒክን ብመሰረት ኣብ ናይሮቢ ዝተበጽሐ ስምምዕ ኣቐዲሙ ክራኸብ መደብ'ኳ እንተነበረ፡ ብሰንኪ ተክኒካዊ ጸገማት እቲ ርክብ ከምዝተደናጐየ እቲ ቤት ጽሕፈት መንግስቲ ኢትዮጵያ ሎሚ ኣብ መግለጺኡ ሓቢሩ። እቲ ኣብ ሽረ ዝካየድ ዘሎ ኣኼባ ሓባራዊ ኮሚቴ ንኽንደይ መዓልታት ከምዝካየድ'ኳ እንተዘይተገለጸ፡ ኣብ ቀረባ መዓልታት ክዛዘም ምዃኑ ግን መግለጺ ቤት ጽሕፈት ኣገልግሎት ኮሙኒኬሽን ኣመልኪቱ'ሎ። እቲ መግለጺ ንመንግስቲ ኢትዮጵያን ንትግራይን ወኪሎም ኣብቲ ኣኼባ ዝሳተፉ ዘለዉ ተወከልቲ በዓል መን ምዃኖም ግን ኣይገለጸን። ቀንዲ ዛዕባ እቲ ኣኼባ፡ ""ምፍታሕ ዕጥቅን ምስኡ ዝዛመዱ ዛዕባታት"" ዝርዝር ኣፈጻጽማ መደባት ንምቕማጥ ከምዝዀነ ዝሓበረ እቲ መግለጺ፡ ""ዝርዝር ውጥን ኣፈጻጽማ ምፍታሕ ዕጥቂ ትማሊ 30 ሕዳር ክቐርብ ይግባኦ"" ከም ዝነበረ ጠቒሱ'ሎ። እንተዀነ፡ እቲ ሓባራዊ ኮሚቴ ኣብ ዝመጽእ ሒደት መዓልታት ዕማሙ ዛዚሙ ነቲ ውጥን ከምዘዳሉ እቲ መግለጺ የመልክት። እ﻿ቲ ሎሚ ዝወጽአ መግለጺ ኣገልግሎት ኮሙኒኬሽን መንግስቲ፡ ""ምፍታሕ ዕጥቅን [ሓይልታት ትግራይ] ምስኡ ዝዛመዱ ዛዕባታትን"" ካብ ምባል ወጻኢ ብዛዕባ'ቲ ኣዘራራቢ ዝዀነ ዛዕባ ምውጻእ ሰራዊት ኤርትራን ዕጡቓት ሓይልታት ጐረባብቲ ክልላትን ካብ ትግራይ ብንጹር ዝበሎ ነገር የለን። ብዛዕባ እዚ ኣብ ሽረ ዝካየድ ዘሎ ኣኼባ ሓባራዊ ኮሚቴ ውጥንን ተክኒክን ዝምልከት ብወገን ክልላዊ መንግስቲ ትግራይ ይዅን ህወሓት ክሳብ ሕጂ ዝተበሃለ ነገር የለን። እዚ ከምዚ ኢሉ እንከሎ ቀዳማይ ሚኒሰተር ኣብይ ኣሕመድ ሎሚ ምስ ዋና ጽሓፊ ውድብ ሕቡራት ሃገራት ኣንቶኒ ጉተረዝን ምስ ኣቦ መንበር ሕብረት ኣፍሪቓ ሙሳ ፋኪን ኣብ ኣዲስ ኣበባ ተራኺቡ ኣብ ዝተፈላለየ ጉዳያት ከምዝተዛተየ ብትዊተር ሓቢሩ።"	https://www.bbc.com/tigrinya/articles/clkzl2w3k4vo
business	ዓብዪ ግድብ ሕዳሰ ኢትዮጵያ ሓይሊ ኤሌክትሪክ ምምንጫው ጀሚሩ	ኣብ ዝሓለፉ ክልተ ክረምቲ ማይ ክመልእ ዝተገበረን ንዓመታት ምኽንያት ምስሕሓብ ኮይኑ ዝጸንሐን ዓብዪ ግድብ ህዳሰ ኢትዮጵያ ሎሚ 13 ለካቲት 2014 ዓ.ም [ኣቆጻጽራ ግእዝ] ብወግዒ ሓይሊ ኤሌክትሪክ ምምንጫው ጀሚሩ። እዚ ነቲ ህንጸቱ ካብ ዝጅመር 11 ዓመታት ዘቑጸረ ግድብ ዓብዪ ምዕራፍ እዩ፡፡ ሎሚ ቀዳማይ ሚኒስተር ኣብዪ ኣሕመድን ካልኦት ሰበስልጣንን እቲ ግድብ ኣብ ዝተሃነጸሉ ክልል ቤንሻንጉል ወረዳ ጉባ ኣብ ዝተረኸቡሉ ስነ ስርዓት ምጅማር ምፍልፋል ሓይሊ እቲ ግድብ ይካየድ ኣሎ፡፡ ኣብዚ ሕጂ እዋን ካብ 13 ተርባይናት እቲ ግድብ እቲ ሓደ እዩ ሓይሊ ከመንጪ ጀሚሩ ዘሎ፡፡ እቲ ስራሕ ጀሚሩ ዘሎ ተርባይን 375 ሜጋ ዋት ሓይሊ ኤሌክትሪክ ናይ ምፍልፋል ዓቕሚ ኣለዎ፡፡ እዚ ኣብ ሞንጎ ሃገራት ግብጺ፣ ሱዳንን ኢትዮጵያን ንዓመታት ድርድር ዘካየዳሉ ግድብ፡ እቲ ምስሕሓብ ንምፍታሕ ናብ ባይቶ ጸጥታ ሕቡራት ሃገራት ተመሪሑ ነይሩ፡፡ ነቲ ወጥሪ ንምፍታሕ ሕብረት ኣፍሪቃ ሓዊሱ ዝተፈላለዩ ኣካላት ንምሽምጋል ዝፈተኑ ኮይኖም ዛጊድ መዕለቢ ኣይረኸበን ዘሎ፡፡ ብፍላይ ግብጽን ሱዳንን ቀያዲ ስምምዕ እንተይተገበረ እቲ ግድብ ክምላእ የብሉን ኢለን እኳ እንተነበራ፡ ኣብ ክረምቲ 2012ን 2013ን ማይ ከም ዝመልአ ተገሊጹ እዩ፡፡ ንህንጸቱ 4.5 ቢልዮን ዶላር ዝተሰለዐሉ ግድብ ሕዳሰ፡ ኣብ 2012 ዓ/ም 4.9 ቢልዮን ኪዩቢክ ሜትር ማይ ከም ዝሓዘ ተገሊጹ ነይሩ፡፡ ቁመቱ እውን ልዕሊ 565 ሜትር ልዕሊ ጸፍሒ ባሕሪ በጺሑ ነይሩ፡፡ ማይ ናይ ምሓዝ ዓቕሚ እቲ ግድብ 74 ቢልዮን ክዩቢክ ሜትር ኮይኑ፡ ኣብ ዝሓለፈ ክረምቲ 13.4 ቢልዮን ኪዩቢክ ሜትር ንምምላእ ተተሊሙ ነይሩ፡፡ ኢትዮጵያ እቲ ትልሚ ከም ዝተሳኸዐ ዝገለጸት ኮይና እዚ ድማ ሓይሊ ኤሌክትሪክ ከመንጩ ኣብ ዝኽእለሉ ብርኪ ምብጽሑ ዘረድእ እዩ፡፡ ኣብ መንጎ ሰለስቲአን ሃገራት ንዓመታት ዝተኻየደ ዘተን ድርድርን ፍረ ዘየፍረየ እንትኾን ኢትዮጵያ ካልኣይ ዙርያ ምምላእ እቲ ግድብ ምጅማራ ስዒቡ ግብጽን ሱዳንን ነቲ ጉዳይ ናብ ውድብ ሕቡራት ሃገራት ወሲደንኦ ነይረን፡፡ እንተኾነ ሕቡራት ሃገራት ነቲ ጉዳይ ሰሚዑ ብሕብረት ኣፍሪቃ ክረኣ ከም ዘለዎ ብምግላጽ መሊስዎ፡፡ ኢትዮጵያ ብተደጋጋሚ፡ ግብጺ እቲ ጉዳይ ኢ-ፍትሓዊ ዝኾኑ ናይ ባዕዳዊ መግዛእቲ ውዕላት መሰረት ገይሩ ክፍታሕ ጸቕጢ ገይራ ብምባል እያ እትኸስስ፡፡ እቲ ኣብ ዘይነበረትሉ ዝተፈጸመ ስምምዕ ነታ ናብ ሩባ ናይል 77 ቢልዮን ኪዩቢክ ሜትር ማይ እተዋጽእ ኢትዮጵያ ምንም ብጽሒት ዘይህብን ተፈጥሮኣውን ሕጋውን መሰላ ዝኸልእን ከም ዝኾነ ኢትዮጵያ ትምጉት፡፡ ብተወሳኺ እቲ ብኣቆጻጽራ ኣውሮጰ 1959 ዝተፈጸመ ውዕል ንግብጺ 55.5 ቢልዮን ኪዩቢክ ማይ ከምኡ እውን ሱዳን 18.5 ቢልዮን ኪዩቢክ ክትወስድ ብምግባር ነታ 86 ምኢታዊት እቲ ማይ እተዋጽእ ሃገር ግን ጥራሓ ዘትርፍን ሉኣላውነታ ዝጥሕስን እዩ ትብል፡፡ ግብጺ ብወገና እቲ ግድብ ንመስተ ዝውዕል ማየይ ክቕንሶ እዩ፤ ከምኡ እውን ንሕርሻ ዘውዕሎ ዓመታዊ 40 ቢልዮን ኪዩቢክ ማይ ይግበአኒ እዩ ዝብል ሓሳብ ክተቕርብ ዝጸንሐት ኮይና፡ ኢትዮጵያ እውን ኣብቲ ኣብ ኣመሪካ ዝተኻየደ ዘተ 31 ቢልዮን ኪዩቢክ ማይ ክትሰድድ ሓሳብ ኣቕሪባ ነይራ፡፡ ብተወሳኺ ንውሕ ንዝበለ እዋን ድርቂ ዘጋጥም እንተኾይኑ፡ ናይተን ኣብ ታሕተዋይ ተፋሰስ እቲ ግድብ ዝርከባ ሃገራት ጥቕሚ ንምሕላው ኢትዮጵያ መረጋገጺ ክትህብ ይግባእ ዝብል ሕቶ እውን ኣቕሪባ ነይራ፡፡ ግድብ ህዳሰ ኣስታት 90 ምኢታዊት ስራሕቲ ህንጻ፣ 44 ምኢታዊት ኤሌክትሮ መካኒካልን 20 ምኢታዊት ስራሕቲ ሓጺነ መጺንን ዝዓመመ ኮይኑ ሓፈሻዊ ህንጸት እቲ ግድብ 75 ምኢታዊት ከም ዝበጸሐ ተሓቢሩ።	https://www.bbc.com/tigrinya/news-60452513
health	ብሰንኪ ወርሓዊ ጽግያት ካብ ትምህርቲ ንዘብኩራ ደቂኣንስትዮ መናፅሂ እትህብ ኢትዮጵያዊት	"ዶክተር ደራርቱ ነጋሽ ኣብ ክፍሊ ትምህርቲ ሕክምና ዩኒቨርሲቲ ሰላሌ መምህር ኮይና ኣብ ስፔሻላይዝድ ሆስፒታል ሰላሌ ድማ ሓፈሻዊ ሓኪም እያ። ኣብ ዝሓለፈ ዓመት ኣብቲ እትሰርሓሉን እትምህረሉን ከባቢ ኣብ ዝርከባ ኣብያተ ትምህርቲ ዝገበረቶ ምብፃሕ፡ ናብቲ ሎሚ ትሰርሖ ዘላ ሰናይ ተግባር ንኽትኣቱ ምኽንያት ኮይኑ’ሎ። “ዓሚ ናብ ዝተፈላለያ ኣብያተ ትምህርቲ ክበጽሕ ክኢለ እየ። ደቂ ኣንስትዮ ተምሃሮ ካብ ትምህርተን ከምዝተርፋ ሪኤ"" ትብል ዶክተር ደራርቱ። ብፍላይ ኣብ ገጠራት፡ ደቂ ኣንስትዮ ተምሃሮ ትምህርቲ ዘቋርፃሎም ምኽንያታት ብዙሓት እዮም። ዶክተር ደራርቱ ቅድሚ ናብተን ኣብያተ ትምህርቲ ምብጽሓ፡ ደቂ ኣንስትዮ ተማሃሮ ኣብ እዋን ወርሓዊ ጽግያት መናፅሂ ስለዘይረኽባ ካብ ትምህርቲ ክቦኽራ እየን ኢላ ሓሲባ ኣይትፈልጥን። “ኣብተን ዝበጻሕክወን ኣብያተ ትምህርቲ ንደቂ ኣንስትዮ ተመሃሮ ኣዘራሪበ እየ። ብዛዕባ ወርሓዊ ጽግያት ብግቡእ ከም ዘይመሃራ ነጊረናኒ። መምህራን ነቲ ዛዕባ ሽፍንፍን ኣቢሎም ምሕላፍ እምበር ጽቡቕ ጌሮም ከም ዘይገልጹለን ተገንዚበ"" ትብል። ኣብ ገጠራት፡ ደቂ ኣንስትዮ ተምሃሮ ወርሓዊ ጽግያት ክርእያ ከለዋ ንስድራቤተን ብግልጺ ብምዝራብ መናፅሂ ክግዝኣለን ልሙድ ኣይኮነን። ሓደ ካብቶም ምኽንያታት ድማ እቶም ሓረስቶት ኣብ ፅጉም ኩነታት ናብራ ስለዝነብሩ ነቲ መናፅሂ ወርሓዊ ክዕድጉ ከምዝፅገሙ ተገንዚባ። ""ደቂ ኣንስትዮ ተምሃሮ ወርሓዊ ጽግያት ምስ ኣጋጠመን እንታይ ከም ዝጥቀማ ምስ ሓተትክወን፡ ገሊኤን ጨርቂ፤ ገሊኤን ድማ ዒባ፡ ካልኦተን ድማ ደም ወርሓዊ ጽግያት ንኸይረኣይ ብዝብል ሓመድ ከም ዝጥቀማ ሓቢረናኒ። ""ምታንቲ’ኳ ዘይብለን ከምዘለዋ ዝሓበራኒ ነይረን። እዚ ምስ ሰማዕኩ እየ እንታይ ክገብር ከም ዘለኒ ክሓስብ ዝጀመርኩ"" ትብል እታ ዶክተር። ደቂ ኣንስትዮ ተምሃሮ ወርሓዊ ጽግያት ኣብ ዝርእያሉ እዋን መናፅሂ ስለዘይብለን ጥራይ እንተወሓደ ካብ 4 ክሳብ 10 መዓልታት ካብ ትምህርቲ ከም ዘብኩራ ካብ መምህራን ሓበሬታ ምርካባ ትዛረብ። ነዚ ኣብ ትምህርታዊ ተሳትፎን ውፅኢትን ደቂ ኣንስትዮ ተምሃሮ ፅልዋ ዝፈጥር ዘሎ ጉዳይ ንምፍታሕ፡ ኣብቲ እትምህረሉ ዩኒቨርሲቲ ሰላሌ ምስ ዝርከቡ ኣዕሩኽታን መሳርሕታን ኮይና ክትሰርሕ ጀመረት። ""ምስ ዩኒቨርስቲናን ካልኦት ዘይመንግስታዊ ትካላትናን ብምትሕብባር ንደቂ ኣንስትዮ ተምሃሮ መናፅሂ ናይ ምቕራብ ስራሕ ጀሚርና። በዚ ድማ ኣብ ሰሜን ሽዋ ንዝርከባ 18 ኣብያተ ትምህርቲ ንኽልተ ዓመት ዝኸውን መናፅሂ ኣቕሪብና"" ትብል ዶክተር ደራርቱ። ቅድሚ ሰለስተ ወርሒ ድማ ሰባት ኣብ ዕለተ ልደቶም፡ ንደቂ ኣንስትዮ ተማሃሮ መናፅሂ መዕደጊ ዝኸውን ገንዘብ ከወፍዩ እናገበረት ኣብ ሓሙሽተ ኣብያተ ትምህርቲ ንዝርከባ ተምሃሮ ዝውዕል ሓገዝ ኣተኣኻኺባ። “እቶም ብምኽንያት ዕለተ ልደተይ ህያብ ክህቡኒ ዝደልዩ፡ ንደቂ ኣንስትዮ ተምሃሮ መናፅሂ ገዚኦም ክህቡኒ ሓቲተ። ብመሰረት እዚ ካብ ውሽጥን ወፃእን ብዙሓት ሰባት ሓጊዞምኒ እዮም"" ትብል። በዚ ኣቢላ ድማ ን467 ደቂ ኣንስትዮ ተምሃሮ ንኽልተ ዓመት ዘገልግል ሙታንታን መናፅሂ ፅግያትን  ክትህብ ክኢላ። ደቂ ኣንስትዮ ተምሃሮ ወርሓዊ ጽግያት ምስ ጀመረን ዘጋጥመን ናይ ኣተሓሳስባ ጸገም ንምብዳህን ወርሓዊ ጽግያት ባህርያዊ ህያብ እምበር ዘሕፍር ነገር ከምዘይኮነ ንምምሃርን ኣብ ነፍሲ ወከፍ ቤት ትምህርቲ ብምኻድ ናይ ምንቃሕ ስራሕ ኣብ ምክያድ ትርከብ። ብተወሳኺ ኣብ ነፍሲ ወከፍ ቤት ትምህርቲ ናይ ደቂኣንስትዮ ጉጅለታት ክጣየሳ ትገብር ከምዘላ ትዛረብ። ንደቂ ኣንስትዮ ተምሃሮ እውን መናፅሂ ወርሓዊ ፅግያት ኣብ ዝውድኣሉ እዋን ብዘይ ዝኾነ ሕፍረት ንስድራቤተን ንምሕታት ትብዓት ክረኽባ ትምህር ኣላ። ኣብ ሰሜን ሽዋ ኣብ ዝርከባ 18 ኣብያተ ትምህርቲ ንደቂ ኣንስትዮ ተማሃሮ መናፅሂ ክትህብ ምኽኣላ ጽቡቕ ውጽኢት ዝረኣየትሉ ብምዃኑ፡ ነዚ ወፍሪ ክትቅጽሎ ሕጂ’ውን ተገዳስነት ኣለዋ። “ኣብዚ እዋን ካብቲ ቅድሚ ሕጂ ዝነበረ ብዝሰፍሐ ይሰርሕ ኣለኹ፤ ኣብ ማሕበራዊ ሚድያ’ውን ጎስጓስ ነካይድ ኣለና። ጽቡቕ ሓገዝ ብምትእኽኻብ ጸገም ደቂ ኣንስትዮ ተማሃሮ ብግቡእ ክሳብ ዝፍታሕ፡ ንኹለን እኳ እንተዘይከኣልና ግን ድማ ናብ ብዙሓት ንምብጻሕ ንሰርሕ ኣለና"" ብምባል ንፃዕርታት ትገልፅ። ዶክተር ደራርቱ ነዚ ናይ መናፅሂ ቀረብ ንምምላእ ብቐጻሊ ካብ ሰባት ደገፍ ምሕታት ኣጸጋሚ ምዃኑ ትግንዘብ’ያ ዘላቒ ፍታሕ ንምርካብ ብዝብል ድማ፡ ተሓፂቡ ዳግማይ ኣብ ረብሓ ዝውዕል ዓይነታት መናፅሂ ወርሓዊ ጽግያት ተበጻሒ ኣብ ምግባር ትሰርሕ ኣላ።"	https://www.bbc.com/tigrinya/articles/c3g47x7848go
politics	ኣሜሪካ፡ ኣብ ጉዳይ ትግራይ ስጉምቲ ንምውሳድ ኣማራጺታት ትርእይ ከምዘላ ገሊጻ	"መንግስቲ ኣሜሪካ፡ ምስቲ ካብ ትግራይ ጀሚሩ ኣብ ሰሜን ኢትዮጵያ ዝካየድ ዘሎ ኲናት ብዝተሓሓዝ ስጉምቲ ንምውሳድ ኣማራጽታት የናድይ ከምዘሎ ኣፍሊጡ። እታ ሃገር ነቲ ካብ እዋን ናብ እዋን ይጋደድ ዘሎ ቅልውላው ምላሽ ንምሃብ ቁጠባዊ ማዕቐባት ምንባር ሓዊሱ ንዘለዉ ኩሎም ኣማራጽታት ትግምግም ከምዘላ ወሃቢ ቓል ሚንስትሪ ጉዳያት ወጻኢ ኔድ ፕራይስ ንጋዜጠኛታት ገሊጹ። ፕረዚደንት ኣመሪካ ጆ ባይደን፡ ምስ ሰብኣዊ ቅልውላውን ምግሃስ ሰባዊ መሰላትን ግጭት ሰሜን ኢትዮጵያ ርክብ ኣለዎም ኣብ ልዕሊ ዝተባህሉ ወገናት እገዳ ክግበር ዘኽእል መምርሒ ምፍራሙ ዝዝከር እዩ። እቲ  መምርሒ፡ ጸሓፊ ክፍሊ ገንዘብን ጸሓፊ ክፍሊ ጉዳያት ወጻኢን ኣመሪካ ኣብ ልዕሊ'ቶም በቲ ዝቕጽል ዘሎ ኵናት ተሓተቲ'ዮም ዝበልዎም ወገናት ማዕቀብ ከንብሩ ስልጣን ዝህብ'ዩ። እቶም ተጻባእቲ ሓይልታት ቀልጢፎም ናብ ዘተ ሰላም እንተዘይኣትዮም ኣብ ውሽጢ ሒደት ሰሙናት ተግባራዊ ክግበር ከምዝክእል ኣጥንቂቑ ምንባሩ ይዝከር። ቀዳማይ ሚኒሰተር ኢትዮጵያ ኣብዪ ኣሕመድ፡ ነዚ ምላሽ ኣብ ዝመስል ቅሉዕ ደብዳበ ኣመሪካ ኣብ ልዕሊ ኢትዮጵያ ትኽተሎ ዘሎ ፖሊሲ 'ኣድለኣዊ' ክብል ነቒፉ። መራሕቲ ትግራይ ብወገኖም፡ ቅድም ነቲ ጻውዒት ሰላም ከምዝቕበሉን ንዘተ ቅሩባት ምኳኖምን ምግላጾም ዝዝከር እዩ። ኣብ ውድብ ሕቡራት ሃገራት ኣምባሰደር ኢትዮጵያ ዝነበረ ሕዚ ወኪል ህወሓት ፍስሃ ኣስገዶም፡ ሕዚ'ውን ውድቡ ንሰላም ቅሩብ ምዃኑ ብሰሉስ ንፎከስ ረድዮ ቢቢሲ ተዛሪቡ። ""እዚ ኲናት ናይታ ሃገር ሓድነት ንሓደጋ ዘሳጥሕ እዩ"" ብምባል፡ ብሰላማዊ ዘተ ጥራይ ክውዳእ ከምዝኽእልን እቲ ኣብ ልዕሊ ህዝቢ ተኣዊጁ ዘሎ ዕጽዋ ንምኽፋት ተገዲዲም ዘካይድዎ ዘለዉ ናይ ህልውና ኲናት ምዃኑን ሓቢሩ። ----- ብተዛማዲ ዜና፤ ሚንስትር ጉዳያት ወጻኢ ኣሜሪካ ኣንቶኒ ብሊንከን፣ ሕብረት ኣፍሪቃ፣ ዩናይትድ ኪንግደም፣ ፈረንሳ፣ ጀርመንን ሕብረት ኣውሮጳን ትማሊ ሰሉስ ኣብ ጉዳይ ቅልውላው ኢትዮጵያ ዘትዮም ኣለዉ። ኣቦ መንበር ኢጋድ ቀዳማይ ሚንስትር ሱዳን ዓብደላ ሓምዶክ፣ ላዕለዋይ ተወካሊ ሕብረት ኣውሮጳ ጆሰፍ ቡረል፣ ሚንስተር ጉዳይ ወጻኢ ጀርመንን ኣብ ቀርኒ ኣፍሪቃ ተወካሊ ፈረንሳን ኣብቲ ዘተ ከምዝተሳተፉ እቲ ወሃቢ ቓል ሓቢሩ። ኩሎም ኣብቲ ኲናት ዝሳተፉ ዘለዉ ኣካላት ብቕልጡፍ ናብ ስምምዕ ምቁራጽ ተኹሲ ክኣትዉን ኣብታ ሃገር ሰላም ክሰፍን ክገብሩን ድማ ተሳተፍቲ ኣኼ ኣተሓሳሲቦም። ተሳፍቲ እቲ ጎንጺ ንዓለም ለኻዊ ሕግታት ብምኽባር ሰብኣዊ ረድኤት ብዘይገደብ ንኽበጽሕ ከፍቅዱ ምጽውዖም እቲ ወሃቢ ቓል ወሲኹ ገሊጹ። ቅድሚ እዚ ኣኼባ፡ ሚንስትር ወጻኢ ጉዳያት ኣሜሪካ ምስ ላዕለዋይ ተወካሊ ሕብረት ኣፍሪቃ ኦሌሴጉን ኦባሳንጆ ብምርኻብ ኣብ ኩነታት ኢትዮጵያ ከምዝዘተዩ ተፈሊጡ’ሎ። መራሒ ናይጀርያ ነበር ኦባሳንጆ ኲናት ትግራይ ብሰላማዊ መገዲ ንኽፍታሕ ንተጻባእቲ ሓይልታት ክሽምግሉ ከምዝተወከሉ ይዝከር። ኣብ ዝሓለፈ ዓመት ዝተወለዐ ኲናት ምኽንያት ምፍንቓል ሚልዮናት ሰባት ካብ ምዃኑ ብተወሳኺ ንኻልኦት ብሚልዮናት ዝቑጸሩ ዜጋታት’ውን ኣብ ሓደጋ ጥምየት ከምዘውደቐ ውድብ ሕቡራት ሃገራት ይገልጽ። መንግስቲ ኢትዮጵያ፡ ናብ ትግራይ ረድኤት ከይኣትው ማሕለኻ ከምዝፈጠረ ክስታት እንተቐረበሉ’ኳ፤ ነቲ ክስታት ኣይቕበሎን። ንሓይልታት ትግራይ እዩ ዝኸስስ። እቲ ኣብ ሞንጎ ሓይልታት ጸጥታ ትግራይን መንግስቲ ኢትዮጵያን ዝካየድ ኲናት ንዝተወሰነ እዋን ሃዲኡ ድሕሪ ምጽናሕ፤ ኣብዚ ቕነ ግን ከቢድ ውግእ ተጀሚሩ ከምዘሎ ጸብጻባት ይሕብሩ። እቲ ብመንግስቲ ፌዴራል ዝተኸፍተ መጥቃዕቲ “ብኸበድቲ ኣጽዋር፣ ታንኪ፣ ሮኬታት፣ ድሮናትን ነፈርቲ ውግእን ዝተሓገዘ” ከምዝኾነ ብወገን ትግራይ ዝወጸአ መግለጺ የመልክት። እቲ ወተሃደራዊ መጥቃዕቲ ምጅማሩ ብዝምልከት መብርሂ ንኽትህብ ዝተሓተተት ወሃቢት ቃል ቤት ጽሕፈት ቀዳማይ ሚንስትር ቢልለኔ ስዩም፡ ""መንግስቲ ንዜጋታቱ ካብ ናይ ሽበራ መጥቃዕትታት ናይ ምሕላው ሓላፍነት ኣለዎ” ካብ ምባል ወጻኢ ዝርዝር ምላሽ ካብ ምሃብ ከምዝተዓቀበት ሮይተርስ ጸብጺቡ።"	https://www.bbc.com/tigrinya/news-58895482
politics	ምብዛሕ ዕልዋታት ኣብ ኣፍሪቃ ዲሞክራሲ ኣብቂዑ ማለት ኣይኮኑን	"ኣብ ዝሓለፈ ዓመት፡ ኣብ ሓሙሽተ ሃገራት ኣፍሪቃ ድሕሪ ዘጋጠሙ ወተሃደራዊ ዕልዋታት መንግስቲ፡ ገለ ሰባት ኣብዚ ኣህጉር ምናልባት ዲሞክራሲ ቅኑዕ ኣማራጺ ምሕደራ ዘይክኸውን ይኽእል እዩ ኢሎም። ኣፍሪቃ፡ ናብቲ ኣብ 1980ታት ዝነበረ ግዜ ክመልሳ ብዝኽእል ወተሃደራዊ ምሕደራ ተጸልያ ኣላ። ቡርኪናፋሶ፣ ጫድ፣ ጊኒ፣ ሱዳንን ማሊን ስቪላዊ ምምሕዳር መንግስቲ ብሓይሊ ኣውሪደን ወተሃደራዊ ጁንታ ተኪአን እየን። ወዮ ድኣ ኣብ ማእከላይ ሪፐብሊክ ኣፍሪቃን ሕጂ ሕጂ ድማ ኣብ ጒኒ-ቢሳውን ተፈቲኖም ዝፈሸሉ ካልኦት ዕልዋታት መንግስቲ ኮይኖም እምበር እቲ ተርእዮስ ካብዚ ንላዕሊ ዘተሓሳስብ ክኸውን ይኽእል ነይሩ። እዚ ጉዳይ እናወሰኸ ብዝኸደ ቑጽሪ ግን፡ እቲ ኣብ ኣፍሪቃ ዲሞክራሲ ኣይሰርሕን ዘሎ፣ ፈጺሙ'ውን ክሰርሕ ኣይኽእልን ዝብል ድምጺ ኣመና ይውስኽ ኣሎ። ይኹን'ምበር ኣብ ትካል ምምኻር ስግኣት ኣፍሪቃ [ARC] ተንታኒ መጽናዕታት ሌናርዶ ቡሉ-ዚጌ ከምኡ'ውን ፕሮፌሰር ዲሞክራሲ ዩኒቨርሲቲ በርሚንግሃም ኒክ ቺዝማን ሕጂ'ውን ኣፍሪቃ ብዲሞክራሲ ጥራይ እያ ክትስጉም ትኽእል ይብሉ። እቲ ዝገርም፡ እቲ ስቪላዊ ምሕደራ ብወተሃደራዊ ዕልዋ ምስ ተኣልየ ገሊኡ ህዝቢ ንውድቀት እቶም ዝተመርጹ መራሕቱ ብታሕጓስ ናብ ጎደናታት ወጺኡ ዝጽምብሎ ምዃኑ እዩ። እንተኾነ እቲ ሕጂ ዝርኣይ ዘሎ ዋሕዚ ዕልዋታት መንግስቲ ኣብ ኣፍሪቃ ዲሞክራሲ ይመውት እዩ ዘሎ ኢልካ ምድምዳም ጌጋ'ዩ ዝኸውን። ኣብተን ዕልዋ ዝተኻየደለን ሃገራት፡ መብዛሕትኦም ዜጋታት ምልካዊ ስርዓት ብምንጻግ ኣብ ዲሞክራሲ ክነብሩ እዮም ዝደልዩ። ብተወሳኺ ዋላ'ውን እቲ ኣፈጻጽማ ፖለቲካ ብዙሕነት ሰልፍታት፡ ተስፋ ምቑራጽን ሕርቃንን ክዓቢ እንተገበረ፡ ብማእከላይ ግን ዲሞክራሲ ልዑል ቑጠባዊ ዕብየትን ዝሓሸ ህዝባዊ ኣገልግሎትን ክህሉ ከም ዘኽእል ዩኒቨርሲቲ ኮርኔል ዘካየዶ መጽናዕቲ ይሕብር። ብኣንጻሩ፡ ወተሃደራዊ ስርዓታት ቑጠባዊ ለውጢ ከየምጽኡ ሰብኣዊ መሰላት ብምግሃስ ነዊሕ ታሪኽ ኣለዎም። ኣፍሪቃ ካብ ዲሞክራሲ ክተትርፍ ትኽእል እያ፤ እንታይ ድኣ፡ እቶም ብዲሞክራሲያዊ መገዲ ተመሪጾም ስልጣን ዝሓዙ ሰባት ካብ ፍቓድ ህዝቢ ወጻእ ኣብ ስልጣን ንክጸንሑ ኢ-ዲሞክራሲያዊ ስትራቴጂታት ክጥቀመ እንከለው እዩ እቲ ጸገም ዝመጽእ ዘሎ። እዚ ኣገዳሲ ነጥቢ እዩ። ኣብ ከም ጊኒን ማሊን ዝበላ ሃገራት እቶም መራሕቲ ትኽክለኛ ዲሞክራሲ ስለ ዝምስርቱ ኣብ ውሽጢ ህዝቢ ዘለዎም ተቐባልነት ኣይስእኑን። እንተኾነ፡ ምስ ግሃዳዊ ኩነታት ኣፍሪቃ ዘይጠዓዓም ስርዓት መንግስትነት ስለ ዝኽተሉ እቲ ዝጀመርዎ ዲሞክራሲ ዕውት ኣይኸውንን። እንታይ ድኣ፡ ብምኽንያት እቲ እናዓበየ ዝመጽእ ዘይምርግጋጽ [ቡርኪናፋሶን ማሊን ተደጋጋሚ ጅሃዳዊ መጥቃዕቲ የጋጥመን'ዩ] እቶም ፕረዝደንታት ነቲ ናይ ባዕሎም ዲሞክራሲ እምነት ክስእንሉ ይጅምሩ። እዚ፡ እቶም ኣብ ቀረባ ዝተራእዩ ዕልዋታት መንግስቲ ስለ ምንታይ ህዝቢ ጸምቢሉዎም ዝብል ብምርኣይ ብቐሊሉ ምርዳእ ይክኣል። ኣብ ጊኒ ፕረዝደንት ነበር ኣልፋ ኮን ብ2020 ንሳልሳይ ግዜ ኣብ ስልጣን ንምጽናሕ ዘኽእሎ ሕገ መንግስታዊ ምምሕያሽ ገይሩ። እቲ ብተኸታታሊ ዝስዓረሉ ሓፈሻዊ ምርጫ ኮነ ሕገ መንግስታዊ ድምጺ ህዝበ ውሳነ ናጻን ፍትሓውን ስለ ዘይነበረ፡ እዚ ስትራቴጂ ማይ ዝዓቁር ኣይነበረን። ክሳብ እቲ ዕልዋ መንግስቲ ዝፍጸመሉ ኣብ ዝነበሩ ኣዋርሕ ኸኣ ምልካውነቱ እናሓየለ ከይዱ። ብዙሓት ክኣስር፣ ኣብ ልዕሊ ፖለቲካዊ ተቓወምትን ንመንግስቲ ዝቃወሙ ተሓለቕትን መጥቃዕቲ ክፍጸም ክገብር ጀሚሩ። ብተመሳሳሊ ፕረዝደንት ማሊ ኢብራሂም ቦቡኬር ኬታ ብ2020 ዝተኻየደ መረጻ ሓገግቲ ኣካላት ብምትላል ይኽሰስ። እቶም እናወሰኹ ዝመጽኡ ጸገማት ብልሽውናን ውሕስነት ምስኣንን'ውን ሕጋዊ ተቐባልነት ክስእን ገይሮምዎ። ኣብ ክልቲአን ሃገራት፡ እቲ ስቪላዊ ምምሕዳር ካብ ዲሞክራሲ እናርሓቐ፣ ዜጋታት እምነት እናስኣንሉ ብምምጽኦም ተቐባልነት ስኢኑ። ኣብ ክልቲአን ሃገራት ዝተኻየደ ዕልዋ መንግስቲ ህዝቢ ክጽንብሎ'ኳ እንተተራእየ፡ ኣብ ቀረባ ኣፍሮባሮሜትር ዘካየዶ መጽናዕቲ ግን 76 ሚኢታዊት ጊናውያንን 70 ሚኢታዊት ማላውያንን ወተሃደራዊ ስርዓት ከም ዘይቕበሉዎ የርኢ። ብተወሳኺ፡ ዲሞክራሲ ኣብ ጊኒ 77 ሚኢታዊት ህዝቢ ክድግፎ እንከሎ፡ ኣብ ቡርኪናፋሶ 70፣ ኣብ ማሊ ድማ 62 ሚኢታዊት ህዝቢ ይድግፎ ይብል። ሰባት ወተሃደራዊ ምትእትታው ዝድግፍሉ ምኽንያት ግን፡ ኾን ዶኾን ዝሓሸ ዕውት ስቪላዊ መንግስቲ ንክመጽእ ክሕግዝ ይኸውን ብዝብል እምበር ኣብ ትሕቲ ምልካዊ ምሕደራ ንምንባር ድልየት ስለ ዘለዎም ኣይኮነን። ይኹን'ምበር፡ ዝኾነ ዕልዋ ዲሞክራሲያዊ ምስግጋር ክገብር ብዙሕ ዝተለምደ ኣይኮነን። ንኣብነት ኣብ ሱዳን፡ ብ2021 ብኣሽሓት ዝቑጸሩ ሱዳናውያን ነቲ ስቪላዊ ምምሕዳር ካብ ስልጣኑ ንዝኣለየ ወተሃደራዊ ዕልዋ ብምቅዋም ንኣዋርሕ ተቓውሞ ኣካይዶም። ኣብዚ ግዜ ዋላ'ውን ኣማኢት ሰባት እንተቖሰሉን ኣስታት 79 ሰባት እንተሞቱን ሱዳናውያን ዲሞክራሲያዊ መሰሎም ክሳብ ዘረጋግጹ ተቓውሞኦም ቐጺሎም እዮም። ዲሞክራሲ ብዙሓት ሃገራት ኣፍሪቃ ዝደልይኦ'ዩ ክትብል ካብ ዝገብረካ ሓደ ምኽንያት ኸኣ ድኹም ኣፈጻጽማ ምልካዊ መንግስታት እዩ። ኣብ ኣፍሪቃ ሓደ ""ሓያል ሰብኣይ"" ክገብሮ ዝኽእል እንታይ እዩ እንትብሃል ሩዋንዳ ብኣብነት ትልዓል። ኣብታ ሃገር ቑጠባዉ ዕብየት ብምምጻእ ብልሽውና ክንኪ ክኢሉ'ዩ። ብሓፈሽኡ ግን ኣብ ትሕቲ ምልካዊ ስርዓታትን ወተሃደራዊ ጁንታን ዘጋጥም ዋሕዲ ተሓታትነት ንልዑል ብልሽውናን ዘይውጽኢታዊ ቑጠባዊ ፖሊስን ዝወስድ እዩ። ከም ውጽኢቱ፡ ብማእኸላይ ናይ ኣፍሪቃ ዲሞክራሲ ልዑል ቑጠባዊ ዕብየትን ምምላእ ህዝባዊ ኣገልግሎታትን ከምጽእ ይስትውዓል። ብተወሳኺ ሰፊሕ ግህሰት ሰብኣዊ መሰላትን ናይ ምፍጻምን ኣዕነውቲ ንዝኾኑ ጎንጺታት ናይ ምቅላዕን ዕድሎም ትሑት እዩ። ኣብ ኣፍሪቃ፡ ወተሃደራዊ ዕልዋታት ዝመርሑ ኣዘዝቲ ሰራዊት ልዕልነት ሕጊ ክሰፍንን ዲሞክራሲ ዘውሕስ ስርዓት ክትከልን እዩ ዝብል መብጽዓ እዮም ዝኣትው። ኣብ ብዙሓት ኣጋጣሚታት ግን እቲ ስልጣን ናብ ስቪላዊ ምምሕዳር ዝምለሰሉ ግዜ ክደናጎየ ይርኣይ። ኣብ ገሊኡ፡ ኣብ ስልጣን ብምዃን ዝረኽቡዎ ውልቃዊ ረብሓ ስለ ዝህሉ ኮይኑ እዚ ብቐሊሉ ክስእኑዎ ኣይደልዩን። ኣብ ካልኦት ድማ ካብቲ ትጽቢት ዝተገብረሉ ንላዕሊ ግዜ ዝወስኡ ከዐውቱዎም ዝደልዩ ፖለቲካዊ ፕሮጀክታት ብምህላዎም'ዩ። ይኹን'ምበር ኩሎም ዕልዋታት መንግስቲ ዲሞክራሲያዊ ትካላት ስለ ዘዳኽሙን ሓይሊ ጥይት ንሓይሊ ምርጫ ተበሊጹ ስልጣን ስለ ዝሕዝን ወተሃዳራዊ ሓይሊ ስልጣን ምቁጽጻሩ ካብ ዓዘቕቲ ዘውጽእ ኣይኮነን። ስለ ዝኾነ ድማ፡ ካብ ዘይምርግጋእን ስእንት ጸጥታዊ ድሕንትን ዘናግፉ ድልዱል ዲሞክራሲያዊ ትካላት ምህናጽ እንተተኻኢሉ ምትላላት ፖለቲካዊ መራሕቲ ምቅላስ ይክኣል እዩ።"	https://www.bbc.com/tigrinya/news-60284570
politics	ሎሚ ንሰላም ኣፍጋኒስታን ዝላዘቡ ሓሙሽተ እሱራት ጓንታናሞ ነበር	"ድሕሪ ናይ ልዕሊ ዓሰርተ ዓመታት ማእሰርቲ፡ ነቲ ፕረዚደንት ትራምፕ 'ፍጹም መወዳእታ ዘይበሉ ኲናት' ዝበሎ ኲናት ንምውዳእ፡ ብዛዕባ መስርሕ ሰላም ንምዝታይ ምስቶም ኣብ ዓውደ ኩናት ማሪኾሙዎም ዝነበሩ ኣብ ሓደ ጣውላ ተቐሚጦም ኣለዉ። ኣብ ርእሰ ከተማ ቀጠር ደውሓ፡ ሓሙሻይ ዙርያ ዘተ ሰላም ኣሜሪካን ጣሊባንን ኣብ ዝካየደሉ ዘሎ ግዜ፡ እቶም ብ ''ሓሙሽተ ጓንታናሞ'' ዝፍለጡ ልኡኻት ጣሊባን ፍሉይ ኣቓልቦ ፈጢሮም ኣሎዉ። እዚኣቶም ላዕለዎት ሓለፍቲ ጣሊባን ኮይኖም፡ ድሕሪ ምውዳቕ'ቲ ስርዓት ኣብ 2001 ዝተማረኹ ኮይኖም፡ ኣብቲ ሕማቕ ዝውረየሉ ቤት ማእሰርቲ ጓንታናሞ ኣብ ኲባ ን 13 ዓመት ዝተኣስሩ ኢዮም። ንሳቶም ኣብቲ ኣካታዒ ዝነበረ ምልውዋጥ እሱራት፡ ብ2014 ኢዮም ንቐጠር ተላኢኾም። ኣብዚ ምልውዋጥ፡ በቶም ዕጡቃት ተማሪኹ ዝነበረ ኣሜሪካዊ ሰርጌንት ቦው በርዳል ዘካተተ'ዩ ነይሩ። ከም ኣካል ስምምዕ ናይቲ ምልውዋጥ፡ እዚኣቶም ካብ ሽዑ ጀሚሮም ካብ ዓይኒ ህዝቢ ተኸዊሎም፡ ምንቅስቃሶም ብቐጠራውያን ምክትታል እናተገብረሉ፡ ኣብ ቐጠር ኢዮም ዘለዉ። ዋላ እኳ ስድራቤቶም ኣብ ደውሓ እንተ ተጸንበርዎም፡ ንወጻኢ ሃገራት ክገሹ ግን ኣይፍቀደሎምን ኢዩ። እዞም ኣብቲ ተዋጋኢ ጉጅለ ጣሊባን ተረታዊ ጽፍሒ ዘለዎም ሓሙሽተ ሰባት፡ ብዘይ ዝኾነ ይኹን ምስ ግብረ-ሽበራ ዝተኣሳሰር ክሲ ኢዮም ካብ ጓንታናሞ ተለቒቖም። ንምዃኑ እዞም  ''ሓሙሽተ ናይ ጓንታናሞ'' መን'ዮም ? እዚኣቶም ኣብ ግዜ ወራር ኣሜሪካ ኣብ ልዕሊ ኣፍጋኒስታን ኣብ 2001፡ ላዕለዎት ሓለፍቲ ወይ ላዕለዎት ወተሃደራውያን መኮንናት ጣሊባን ዝነበሩ ኢዮም። ዋላ እኳ ንኣሜሪካን ረብሓታታን ስግኣት ኢዮም እንተ ተባህሉ፡ ፕረሲደንት ኣሜሪካ ባራክ ኦባማ ግና ኣብቲ ቀጠር ዝሸምገለቶ ስምምዕ ኣብ 2014 ነዞም ሓሙሽተ ክፈትሖም ተሰማሚዑ። መንግሰቲ ቀጠር ብቐረባ ክከታተሎም ብዝኣተዎ መብጽዓ መሰረት ድማ ናብ ደውሓ ተወሲዶም። ምስኦም ቅርበት ዘለዎም ወገናት፡ ድሕሪ ናይ ዓሰርተ ክልተ ዓመት ማእሰርቲ፡ እሞ ድማ ዝበዝሕ ግዜ ኣብ ሸላ ዝተኣስሩ ሰባት፡ ምስ ዓለም ንምዝራብ ብቅዓት ከምዘይብሎም ኢዮም ዝገልጹ። መሪሕነት ጣሊባን፡ ኣብ ጥቅምቲ 2018 ኣባላት ናይቲ ኣብ ደውሓ ዝመደበሩ ፖለቲካዊ ኮምሽን ገይሩ መሪጽዎም። ሕጂ ድማ ኣብ ዘተ ስላም፡ ምስ ኣሜሪካ ንጣሊባን ወኪሎም ኣለው። እዞም ኣብዚ ዘተ ዝሳተፉ ዘለው 'ሓሙሽተ እሱራት ጓንታናሞ እቶም ዝልዓሉ ስብ መዚ ኣይኮኑነ። እቲ ንፖለቲካዊ ኮምሽን ዝመርሕ ዘሎ ሰብ ውን፡ ምሩኽ ዝነበረ ኢዩ። ሙላ ዓብዱል ጋኒ ባራዳር፡ ኣብ ቤት ማእሰርትታት ፓኪስታን ንልዕሊ ሸሞንት ዓመታት ዝተኣስረ ኮይኑ፡ ኣብዚ ናይ ሰላም ዘተ ንክሕግዝ እዩ ኣብ ጥቅምቲ 2018 ተፈቲሑ። ንሱ ሓደ ካብ መስረቲ እዚ ጉጅለ ኮይኑ፡ ሕጂ ድማ ምክትል ሓለቓ ፖለቲካዊ ጉዳያት ኣሎ። ሙላ ባራዳር ስልጣን ኣለዎ። ሓሰን ሓቅያር ክም ዝገለጾ፡ ኣብዚ ሐጂ እዋን ተዛተይቲ ጣሊባን፡ ኣብ ነፍሲ ወከፍ ደረጃ'ቲ ዘተ ካብ ላዕሊ መምርሒ የድልየና ኢዩ ብማለት ዘተ ኣየቋርጹን ዘለው። ጉጅለ ተዛተይቲ ኣሜሪካ፡ ብፍሉይ ልኡኽ ዕርቂ ኣፍጋኒስታን፡ ብዛላመይ ካሊልዛድ ዝምራሕ ኮይኑ፡ ተልእኹኡ ድማ፡ ንቲ ኣብ ታሪኽ ኣሜሪካ ዝነውሐ ከም ዝኾነ ዝንገረሉ ኲናት መኸተምታ ንምግባኣር ኢዩ። ኣሜሪካ፡ ድሕሪ መጥቃዕቲ 11 መስከረም 2001 ንጣሊባን ንምጽራግ ንኣፍጋኒስታን ወሪራታ። እንተኾነ እቲ ብዙሓት ሃገራት ዝደገፈኦን ዝተሳተፈኦን ኩናት 17 ዓመታት ገይሩ ክነሱ ክሳብ ሕጂ ኣይተወደአን። ጣሊባን እውን ፈጺሙ ኣይተሳዕረን። ብፍላይ ካብ 2014 ንደሓር ሓያሎ ናይ ግዳም ሓይልታት ካብታ ሃገር ስለዝወጽኡ  ጣሊባን እናሓየለ ኢዩ ዝኸይድ ዘሎ። እዚ ጉጅለ ኣብ 2001  ካብ ስልጣን ካብ ዝእለ ንደሓር ኣብዚ እዋን እዚ ዝሰፍሐ መሬት ተቖጻጺሩ ከምዘሎ ይንገር። ኣብዚ ዘተ ክልተ ዋና ጠለባት ኢየን ቀሪበን ዘለዋ። ጣሊባን፡ ኩሎም ወተደራት ወጻኢ ካብ ኣፍጋኒስታን ክወጽኡ ከም ቅድመ ኩነት እዚ ዘተ ከቀምጦ እንከሎ፡ ኣሜሪካ  ድማ ብወገና፡ ጣሊባን ንኣሜሪካን መሻርኽታን ስግኣት ንዝኾኑ እስላማውያን ዑጡቓት ኣብታ ሃገር ከም ዘይንቀሳቀሱ ብምግባር ውሕስነት ክህባ ትሓትት። ጣሊባን፡ ካብ ነዊሕ እዋን ኣተሒዙ፡ ምስ ኣሜሪካ ጥራይ ዘተ ሰላም ከካይድ ከምዝደሊ ክገልጽ ጸኒሑ ኢዩ። ኣመሪካ፡ ኣብ ዝሓለፈ ዓመት ወርሒ ሓምለ፡ ምስ ጣሊባን፡ ሰበ ስልጣን ኣፍጋኒስታን ዘይብሉ ቀጥታዊ ዘተ ካብ ዝጅምር ንደሓር፡ እቲ ""ንጣሊባን ምስዓር"" ዝበል ዝነበረ  ናይ ወጻኢ ፖሊሲኣ ዳርጋ ምሉእ ብምሉእ ቀይርዎ ኢዩ። ፐርሲደንት ዶናልድ ትራምፕ፡ ነቲ ንኣሜሪካ፡ ዓመታዊ 50 ቢልዮን ዶላር ክሓታ ዝጸንሐ 14000 ሰራዊታ ዘዋፈረትሌ ኲናት ንምውዳእ ህንጡይነት ኣርእዩ ኢዩ። ስለዝኾነ ከኣ እዩ ምስ ጣሊባን ቀጥታዊ ዘተ ዘካይድ ዘሎ።  እዚ ኣብ ዝሐለፈ ኣርባዕታ ዙር ዘተ ዝተራእየ ምዕባለን እዚ ሕጂ ላዕለዎት ሰበ ስልጣን ጣሊባን ዝሳተፉዎ ዘለው ዘተን ዓቢ ተስፋ አሕዲሩ ምህላዉ ከኣ ይዝረብ ኣሎ።"	https://www.bbc.com/tigrinya/news-47398117
sports	ሃገራዊት ጋንታ ኤርትራ ኣብ ቻምፕዮን ዓለም 2022 ዝሳተፉ ተጻወትቲ ኣፍሊጣ	ካብ 18 ክሳብ 25 መስከረም ኣብ ኣውስትራልያ፡ ከተማ ዎሎንጎንግ፡ ኣብ ዝካየድ ቻምፕዮን ቅድድም ብሽክለታ ዓለም 2022 እትሳተፍ ሃገራዊት ቅድድም ብሽክለታ ኤርትራ ተመሪጻ። ብኣሰልጣኒ ሳምሶም ሰለሙን እትእለ ሃገራዊት ጋንታ ኤርትራ፡ ቻምፕዮን ኤርትራ 2022 መርሃዊ ቅዱስ፡ ቻምፕዮን ኤርትራ ናይ ውልቂ ናይ ግዜ ውድድር 2022 ቢንያም ግርማይ፡ ቻምፕዮን ኣፍሪቃ 2022 ሄኖክ ምሉብርሃን፡ ዕዉት ብጫ ማልያ ዙር ርዋንዳ 2022 ናትናኤል ተስፋጽዮን፡ ኣማኑኤል ገብረእግዝኣብሄርን መትከል እዮብን ብቐዳምነት እተሰልፎም ኰይኖም ተመሪጾም ኣለዉ። ዳዊት የማነ፡ ናትናኤል ብርሃነን ሚኪኤል ሃብቶምን ኸኣ ከም ተቐየርቲ ምስታ ሃገራዊት ጋንታ ተጠርኒፎም ኣለዉ። ኣብ ናይ ዓበይቲ [ኤሊት] ውድድር ክሮኖሜተር፡ ሚኪኤል ሃብቶም ንኤርትራ ብምውካል፡ 18 መስከረም ኣብ ዝካየድ ናይ 34.2 ኪሎ ሜተር ውድድር ክሳተፍ’ዩ። ብዘይካ’ዚ ንኤርትራ ኣብ ናይ ትሕቲ 19 ዓመት ዝውክሉ ኣኽሊሉ ኣረፋይነን ዩኤል ሃብተኣብን፡ 23 መስከረም 135.6 ኪሎሜትሮ ዝሽፍን ውድድር ክህልዎም’ዩ። ኣብዚ ካብ 18 ክሳብ 25 መስከረም ኣብ ኣውስትራልያ ከተማ ዎሎንጎንግ ዝካየድ ቻምፕዮና ዓለም ንልዕሊ 70 ሃገራት ዝውክሉ ልዕሊ 1000 ተቐዳደምቲ ቀስተደበናዊት ማልያ ንምውናን ኣብ ዝተፈላለየ ክሊ ዕድም ክወዳደሩ’ዮም። ነዚ ውድድር ልዕሊ 300 ሚልዮን ሰብ ብኣካልን ብመሳኩቲ ተለቪዥንን ክዕዘቦ ምዃኑ መርበብ ሓበሬታ ዩሴኣይ ኣፍሊጡ። እቲ ኣብ 8 መዓልታት ዝካየድ 11 ዓይነታት ውድድር፡ ናይ ደቂ ኣንስትዮ ናይ ደቂ ተባዕትዮን ኤሊት ናይ ግዜ ውድድር፡ ናይ ደቂ ተባዕትዮ ትሕቲ 23 ዓመት ናይ ግዜ ውድድር፡ ናይ ጁንየር ደቂ ኣንስትዮን ደቂ ተባዕትዮን ናይ ግዜ ውድድር ዘካትት እዩ። ከምኡ’ውን ብደቂ ኣነስትዮን ብደቂ ተባዕትዮን ተሓናፊጹ ዝካየድ ናይ ግዜ ውድድር፡ ናይ ደቂ ተባዕትዮን ናይ ደቂ ኣንስትዮን ኤሊት ናይ ጽርግያ ውድድር፡ ጁንየር ደቂ ኣነስትዮ ናይ ጽርግያ ውድድርን ናይ ደቂ ተባዕትዮ ትሕቲ 23 ዓመት ናይ ጽርግያ ውድድርን’ዩ። እቲ ኤሊት ደቂ ተባዕትዮ 25 መስከረም ዘካይድዊ ናይ ጽርግያ ውድድር 266.9 ኪሎሜትሮ ዝሽፍን ኮይኑ፡ ተቐዳደምቲ 3945 ሜትሮ ብራኸ ክሓኹሩ’ዮም። እዚ ብዩሲኣይ ዝካየድ ውድድር ቻምፕዮና ዓለም ካብ 1927 ጀሚሩ ዝካየድ ዘሎ ኮይኑ፡ ብጀካ እቲ ካብ 1939 ክሳብ 1945 ብሰንኪ ካልኣይ ኵናት ዓለም ምቡኳሩ፡ ዓመት ዓመት ብዘይ ምቁራጽ’ዩ ዝካየድ። 2021፡ ጁልያን ኣላፒሊፒ [ፈረንሳዊ] 2020፡ ጁልያን ኣላፒሊፒ [ፈረንሳ] 2019፡ ማድስ ፔደርሶን [ዴኒማርክ] 2018፡ ኣሌጃንድሮ ቫልቨርደ [ስጳኛ] 2017፡ ፔተር ሳጋን [ ስሎቫክያ] 2016፡ ፔተር ሳጋን [ ስሎቫክያ] 2015፡ ፔተር ሳጋን [ ስሎቫክያ] 2014፡ ማይክል ክዋትኮወስኪ [ፖላንድ] 2013፡ ርዮ ኮስታ [ፖርትጋል] 2012፡ ፍሊፐ ጂልብርት [ቤልጂም]	https://www.bbc.com/tigrinya/articles/c90ng800n23o
entertainment	ካንዲ ዎከር፡ ሳዕሳዒትን ቲክቶከርን ሚስ ኣፍሪካ ጎልደን ሞዴል ለተብርሃን	"ኢትዮጵያውያንን ኣመሪካውያንን ስድራ ስለ ዘዕበዩዋ ብኽልተ ሽም እያ ትጽዋዕ። ብሰንኪ ኲናት ኣብ ዕጽዋ ኣብ እትርከብ ትግራይ ንዘላ ወላዲታ፡ ለተብርሃን ኣብርሃለይ ክትብላ እንከላ ነቶም ቈልዓ 10 ዓመት እንከላ ብሞግዚትነት ዘዕበዩዋ ኣሜሪካውያን ስድራቤት ከኣ ኬንደስ ዎከር ይብሉዋ። ብዙሓት ኣብ ማሕበራዊ ሚዲያ፡ ብፍላይ እቶም ኣብዚ ሕጂ እዋን ሚሊዮናት ተጠቀምቲ ዘለውዎ ቲክ ቶክ ዘለው ልዕሊ 200 ሽሕ ሰዓብታ ድማ 'ካንዲ ዎከር' ብዝብል ይፈልጡዋ። ጓል 19 ዓመት ለተብርሃን፡ ሞዴል፣ ሳዕሳዒትን ቲክቶከርን ኮይና ተመሃሪት መሰናድኦ'ውን እያ። ማዕረ ማዕሪኡ ከኣ ኣብ ዓርሰ/ነብሰ ህንጸት ዘተኮረ  ስልጠናታት ምምዕባል ክእለትን ዓቕምን፣ ፋሽንን ምምልኻዕን [ሜክኣፕ] ትወስድ። ለተብርሃን፡ ኣብ ቀረባ እዋን ኣብ ናይጄሪያ ሌጎስ ኣብ ዝተኻየደ ኣህጉራዊ ውድድር ጽባቐ 'ሚስ ኣፍሪካ ጎልደን 2021'፡ ንኢትዮጵያ ወኪላ ብምስታፍ ካልአይቲ ኮይና ተዓዊታ። ኣብቲ  ካብ ዝተፈላለያ ሃገራት ዝመጽኣ 40 ጽቡቓት ደቂ ኣንስትዮ ዝተሳተፋሉ ውድድር፡ 18 ሞዴላት ኣብ ናይ መወዳእታ ሕጸ እኳ እንተበጽሓ ጓል 28 ዓመት ዚምባቡያዊት ሞዴል ሲንዲሶ ንድሎቩ እያ ተዓዊታ። ሞዴል ለተብርሃን፡ ኣብ ትግራይ ከተማ ኣኽሱም እያ ተወሊዳ ዓብያ። ""ኣብ ዓድና ኣኽሱም፡ ክሳብ 13 ዓመት ጸኒሐ፤ ኣብ ስድራና ድኽነት ስለዝነበረ ኣደይ ቆሎ እናሸጠት ተዕብየኒ ነይራ"" ትብል። ከም ኣደን ጓልን ኣዝዩ ጥቡቕ ዝምድና ከም ዘለወን እትዛረብ ሞዴል ለተብርሃን፡ ኣብ ዙርያ ሓወልቲ ኣኽሱም ንበጻሕቲ ውሽጢ ዓድን ወጻእን ናይ ክሳድ መስቀል ብምሻጥ ንወላዲታ ትሕግዝ ምንባራ ትገልጽ። ብሓደ ገጽ ናብራ ምኽባዱ ብኻልእ ሸነኽ ድማ ኩነታት ጎጆ ንምቕናዕ ላዕልን ታሕትን ትብል ዝነበረት ወላዲታ የተሓሳስባ ስለ ዝነበረ ኾን ዶኾን ሓገዝ ይኸውን ብዝብል'የ ጀሚረዮ ትብል። ""ናብራ ቆሎ እናተሸጠ . . . ንሳ'ውን ኣብ ክረምቲ ግራውቲ እናጸሃየት ማይ እናቐጥቀጣ እያ ኣትመጽእ ነይራ። ንዝኾነ መዓልቲ ዝሸጦ መስቀል እንተዘይገዛእክለይ ኢለ ለሚነ፤ ክልተ መስቀል ገዚኣትለይ። ነዚአን ዕጽፊ ገይረ ሸይጠ ነታ ዓይኒ ዋና መሊሰ በቲ ከስበይ ካልእ መስቀል ገዚአ ቀጺለዮ"" ኢላ። ንኣስታት ክልተ ዓመታት ድማ፡ ፍርቂ መዓልቲ ኣብ ትምህርቲ፣ ፍርቂ መዓልቲ ክኣ ነቶም ኣብ ዝተፈላለዩ እዋናት ታሪኻዊ ቦታታት ኣኽሱም ክርእዩ ዝመጽኡ በጻሕቲ ዓዲ ናይ ክሳድ መስቀል ከምኡ'ውን ባዕላ ዝሰርሓቶም ባህላዊ ስፌት እናሸጠት ሽግር ገዝኣ ተቃልል ነይራ። ኣብቲ እዋን [ለተብርሃን ቈልዓ 10 ዓመት እናሃለወት ጀሚሩ] ጸሓፊ 'Adam without Eden - hope far from Home' ፕሮፌሰር ስነ-ኵዕታ [ኣርኪዮሎጂ] ሳሙኤል ዎከር ናብ ኣኽሱም ይመላለስ ነይሩ። ህጻን ለተብርሃን፡ ኣብ ከባቢ መእተዊ ሓወልቲ ኣኽሱም ዝተደርበዩ ናይ ማይ ፕላስቲክ ኣልዒላ ነቲ ከባቢ ከተጽርዮን ቦታ ቦትኡ ክተሕዝን እንከላ ፕሮፌሰር ዎከር'ውን ኣብቲ ከባቢ ነይሩ። በዚ ኣጋጣሚ ምስ ተራኸቡ ከኣ ክሕግዙዋ ጀሚሮም። እቶም ኣመሪካውያን ስድራ፡ ካብ ሽዑ ጀሚሮም ናይ ትምህርትን ገንዘብን ሓገዝ ክገብሩላ ድሕሪ ምጽናሕ ብሞግዚትነት ወሲዶም ንከዕብዩዋ'ውን መስርሕ ጀሚሮም። እዚ ብምኽንያት ሕጊ ሞግዚትነት [ኣዶፕሽን] ኢትዮጵያ ክሳብ ሕጂ ክሳለጥ እኳ እንተዘይክኣለ፡ ኣብ 13 ዓመታ ናብ ኣዲስ ኣበባ ብምምጻእ ዝሓሸ ትምህርትን መነባብሮን እትረኽበሉ ዕድላት ብምፍጣር ኣብ ውሽጢ ዓዲ እናደገፉ ከም ዘዕበዩዋ ትገልጽ። እዚ'ውን ኮይኑ ግን 'ሰሪሕካ ናይ ባዕልኻ እቶት ምርካብ፣ ወላዲተይ ምሕጋዝ' ዝብሉ ካብ መንፈሳ ጠቕሊሎም ስለ ዘይወጽኡ፡ ጌና ጓል 16 ዓመት እናሃለወት ኣትሒዙ ናይ ምልላይ ስራሕትን ካልእን ንምስራሕ ዕድላት ትርኢ ምንባራ ተዕልል። እንተኾነ፡ እቲ ዓውዲ ውድድር ዝበዝሖ፣ ግዜን ገንዘብን ዝሓትት ስለ ዝኾነ፡ ቅድሚ ሰለስተ ዓመት ኣቢሉ ንርእሳ ዓለምለኻዊት ተወዳዳሪት ከግብራ ኣብ ዝኽእል ዓለምለኻዊ ስልጠናታት ሞዴሊንግ ክትወስድን ምስቲ ዓብዪ ዕዳጋ ክትላለን ጀሚራ። ኣብ ዝሓለፈ ዓመት ድማ፡ ኣብ ኬንያ ኣብ ዝተኻየደ ውድድር ወይዘሪት 'ግሎባል ቪዥን ዎርልድ' ናይ መጀመርታ ተሳትፎ ገይራ ካልኣይቲ ወጺኣ። እዚ ሓደ ሸነኽ ህይወታ ኮይኑ፡ ንልዕሊ ሓደ ዓመት ኣካል እዚ ጉዕዞኣ ምስ ዝኾኑ ስድራ ቤታ ተራኺባ ከም ዘይትፈልጥን ድሃይ ወላዲታ ከም ዘይሰምዐትን ትዛረብ። ""ኣደይ ኮነ ቤተሰበይ ብስልኪ ካብ ዘዛርቦም ልዕሊ ሓደ ዓመት ኮይኑ ኣሎ፤ ዝፈልጦ ነገር የብለይን። ኢንተርነት የለን፣ ስልኪ ተዓጽዩ'ዩ . . . ሰላም ይኹን ብዝብል ጸሎት ኢና ዘለና። ግደ ሓቂ፡ ኣዝዩ ስለ ዝጨንቀኒ'ውን እየ ኣብዚ እዋን ንነብሰይ ኣብ ስራሕ ብምጽማድ በብግዝኡ ኣብ ውድድራቱ ዝኣቱ ዘለኹ። ከምኡ እንተዘይገይረ ክድቅስ ኣይክእልን፤ [ዘሻቕል] ዜናታት እናኽሰምዕ ይርበሽ፤ እቶም ካብ ዓዲ ዝሰምዖ ነገራት'ውን ይጸልውኒ'ዮም"" ትብል። ኣብ ዓለም ዝተፈላለዩ ዓበይቲ መድረኻት ውድድር ጽባቐ ክህልው እንከለው፡ ብዙሕ ወጻእን ጻዕርን ዝሓቱ'ዮም። እቲ ኢንዳስትሪ፡ ደቂ ኣንስትዮ ካብ ዘለወን ኣካላዊ ጽባቐ ሓሊፉ ንክእለተን፣ ፍልጠተን፣ ባህሪአንን ካልእን ዝሓውስ ውሽጣዊ ጽባቐ'ውን ዝርኢ ኮይኑ፡ 'ሚስ አርዝ፣ ሚስ ኢንተርናሽናል፣ ሚስ ዩኒቨርስን ሚስ ዎርልድን' እቶም ቀንዲ ዓለምለኻዊ ውድድራት'ዮም። እዚ፡ ኣዝዩ ከቢድ ጻዕሪ ዝሓትት፣ ብዙሓት ፈተናታትን ትጽቢት ዘይተገብሮም ነገራትን ክገጥሙዎ ዝኽእሉ ኢንዳስትሪ እኳ እንተኾነ እተን ንዝመጽኣሉ ሃገር ወኪለን ዝሳተፋ ደቂ ኣንስትዮ ነዚ ዓውዲ ዝመርጻሉ ምኽንያት ዝተፈላለየ እዩ። ብቐንዱ ታሪኽን ባህልን ዝመጽኣሉ ሕብረተሰብ ምልላይ ኮይኑ ጎና ጎኒ ከኣ ኣብ ውሽጢ ሕብረተሰበን ዘሎ ማሕበራውን ቁጠባውን ጸገማት ንምቅላስ'ውን ይጥቀማሉ። ንቱሪዝምን ባህልን ዘለዋ ዝንባለ ናብቲ ኢንዳስትሪ ከም ዝስሓባ እትገልጽ ሞዴል ለተብርሃን፡ ኣብታ ሃገር ቱሪዝም ክንድ'ቲ ዝግብኦ ከም ዘይተሰርሓሉ ትዛረብ። ""ጓል ኣኽሱም ስለ ዝኾንኩ ምስ በጻሕቲ ዓዲ እየ ዓብየ። ሕጂ ብምኽንያት ኣብ ሃገር ዘሎ ጸገማት እቲ ዓውዲ [ቱሪዝም] ተሃስዩ'ዩ፤ ክሰርሓሉ'ውን ኣይክኣልኩን። ቀንዲ ዕላማይ፡ ንዓርሰይን ሃገርን ምፍላጥ ስለ ዝኾነ ግን ዓለምለኻዊ ሞዴሊንግ ቀንዲ ኣማራጺ ገይረ ርእየዮ"" ኢላ። ወሲኻ፡ ""ኣብ ኢትዮጵያ ወይ ኣብ ዓድና ትግራይ ብዙሕ ዓቕሚ፣ ኩነታት ናብ ንቡር ምስ ተመለሰ እነመሓይሾ ብዙሕ ነገራት ኣሎ። ንኣብነት ኣብ ትግራይ ሓርማዝ፣ ዘራፍ ከም ዘለና ኣይፍለጥን፤ ከም ኬንያ፣ ታንዛኒያ ዝበላ ሃገራት ግን ብዝግባእ ስለ ዘፋልጥኦ እቶት ይረክባሉ ኣለዋ። ስለዚ ነዚኦም እናላለኹ ኣብ ተፈጥሮኣዊ ቱሪዝም፣ ታሪኽን፣ ባህልን ክሰርሕ እየ ዝደሊ"" ኢላ። ካብዚ ሓሊፉ፡ ጽባቐ ንሰብ ወይ ሕብረተሰብ ዘለካ ኣጠማምታ፣ ንዓለምን ከባቢኻን ብኸመይ ትጸሉ፣ ንሰብ ብኸመይ ኣርኣያ ትኸውን ዝብል ትርጉም ከም ዝህባ ክትገልጽ እንከላ፡ ንሓዋሩ ኣብ ዙርያ ዘኽታማት ቈልዑን ደቂ ኣንስትዮን ትኹረት ዝገበሩ ፕሮጀክታት ክትሰርሕ ድልየት ኣለዋ። ""ኣይረሳዕኹዎን፤ ካብ ቀደም ጀሚሩ ዝሓስቦ ነገር ነይሩ - ምስ ቈልዑ እየ ክሰርሕ ዝደሊ። ምኽንያቱ ምስ ቈልዑ ምስራሕ ወይ ንሳቶም ኣብ ዝሓሸ ደረጃ ከም ዝበጽሑ ምግባር ንጽባሕ ብሩህ መጻኢ ተቕምጥ ኣለኻ ማለት እዩ። ዓዲ ዘማዕብሉ፣ ጠንካራን ጽቡቕ ርእሲ ዘለዎም ቈልዑ ብምፍራይ ኩሉ ክዕረ'ዩ ዝብል ኣተሓሳስባ ስለ ዘለኒ ምስ ዘኽታማት ቈልዑ ክሰርሕ እየ ዝደሊ"" ኢላ። ሞዴል ለተብርሃን፡ ኣብዚ እዋን ተመሃሪት መሰናድኦ ኮይና ኣብ ዝቕጽል ዓመት ማርኬቲንግ ንክተጽንዕ መደብ ኣለዋ። ጎድኒ ጎድኒ ትምህርታ ስራሕ ፋሺን ብምስራሕ፣ ኣብ ካልእ ውድድራት ጽባቐ ብምስታፍ ነቶም ክትሰርሖም እትደሊ መደባት ዝድግፉዋ ክእለትን ዓቕምን ከተተኩር ድልየት ኣለዋ። ብቐንዱ ርእሰ ተኣማንነታ ኣብ ዝሃንጹ መደባት ትኹረት ከም እትገብር እትዛረብ ሞዴል ለተብርሃን፡ ኣብ ጥልያን ኣብ ዝካየድ 'ሚስ ዩሮፕ ኮንቲነንታል' ንምስታፍ ምድላዋት ትገብር ምህላዋ ሓቢራ። ""ሓንቲ ጓል ኣንስተይቲ ኣብ ዝደለየቶ ንክትበጽሕ ርእሰ ተኣማንነትን ዕላማን ክህልዋ ኣለዎ፤ ኣብ ህይወት ብዙሕ ዓይነት ፈተና ክብድሃ ይኽእል እዩ፤ ወዲቓ ክትትስእ ትኽእል እያ። ንዕላምኣ ኢላ ክትንቀሳቐስ፣ ንቕድሚት ክትስጉም ኣለዋ። ከምኡ እንተገይካ ክትዕወት ይክኣል'ዩ"" ትብል።"	https://www.bbc.com/tigrinya/news-60923836
entertainment	ትግራይ፡ ኮኾብ ተዋሳኢት ሆሊውድ እልፍነሽ ኣስፍሃ ሃደራ መቐለ ኣትያ	"ኮኾብ ተዋሳኢት ኢንዳስትሪ ፊልም ሆሊውድ ዝኾነት እልፍነሽ ኣስፍሃ መቦቆል ወላዲ ኣቡኣ ኣብ ዝኾነት ትግራይ ዑደት ንምግባር መቐለ ኣትያ። ኣብቲ ኣብ መዕርፎ ነፈርቲ ዝተገበረላ ፅምብል ኣቀባብላ ወለዳ፣ ስድርኣ ከምኡ እውን ልኡል ራእሲ መንገሻ ስዩም ክርከቡ እንከለው፤ በቲ ዝተገበረላ ኣቀባብላ ኣዝያ ከምዝተሓጎሰት ንቢቢሲ ተዛሪባ። ""ኣብታ ዝነብረላ ኒውዮርክ ከምዚ ዝበለ ኣቀባብላ ኣይረኽቦን። ክንድዚ ዝኣክል ርሕቐት መጺአ ኣብታ ዝተወለድኩላ ኒውዮርክ'ኳ ዘይረኸብክዎ ክብሪ ክረክብ ምኽኣለይ ፍሉይ እዩ"" ኢላ። ንልዕሊ 12 ዓመታት ናብ ትግራይ/ኢትዮጵያ ከይመጽአት ምጽንሓ ዝሓበረት እታ ኮኾብ ተዋሳኢት፡ ሎሚ ዝመጽኣትሎም ብዙሓት ምኽንያታት ከምዘለዉዋ ገሊጻ። ""ዘለኒ ርክብ መሊሰ ብምጥንኻር ኣብዚ ዝተለወጡን ዘይተለወጡን ብዙሓት ነገራት ንምዕዛብ'ዩ። ኣብዚ ናብ ወለዶታት ክሰጋገሩ ዝኽእሉ ብዙሓት ዝተዓቀቡ ነገራት ከምዘለዉ እሓስብ"" ኢላ እልፍነሽ። ካብዚ ብተወሳኺ ብኣቡኣ ኣይተ ኣስፍሃ ሃደራን ኣዲኣ ኪም ኒኮልስን ዝንቀሳቐስ 'ኣፍሪቃን ሰርቪስስ ኮሚቴ' ዝተባሀለ ትካል ግብረ-ሰናይ ዘጣየሶም ክሊኒካት ከምእትዕዘብን ሓቢራ። ""ኣብ መጻኢ ድማ ምስኦም ብምዃን ዝሓሸን ተበጻሕን ስራሕቲ ክፍሊ መዋልዳን ንምጥንኻር ክሰርሕ ድልየት ኣለኒ"" ኢላ ምስ ቢቢሲ ኣብ ዝገበረቶ ሓጺር ዕላል። እልፍነሽ ንደቀንስትዮን ንህፃውንትን ዓሊሞም ዝካየዱ ዘለዉ ልምዓታዊ ስራሕቲ'ውን ክትርእይ እያ። ኣብ ጻንሒታ ናብ ጎቦታት ገረዓልታ ከምእትበጽሕ፣ ኣብ መቐለን ኣዲስ ኣበባን ድማ ንሓጺር መዓልታት ከምእትጸንሕ ተዛሪባ። እልፍነሽ ብ1985 ኣቆጻጽራ ፈረንጂ ኣብ ኒውዮርክ - ሃርለም ተወሊዳ። ኣቡኣ ኣይተ ኣስፈሃ ሃደራ ብ1979 ናብ ኣሜሪካ ብስደት ከምዝኣተወ ይግለጽ። ኣዲኣ ድማ ኣውሮጳዊት'ያ። ነቲ ሕዚ ብኮኾብ ተዋሳእነት ዝበጽሓትሉ ደረጃ፡ እቲ ገና ብንእስነታ ተመሃሪት ቤት ትምህርቲ ስነጥበብ ሃርለም ኮይና ዘንጸፈቶ ሰረት ከምዝኾነ ይዝረብ። ንፈለማ እዋን ዝተዋሰኣትሉ ፊልም '1/20' ዝብል ርእሲ ዝነበሮ ኮይኑ፡ ብድሕሪኡ ኣብ ከም 'ዳ ብሪክ'፣ 'ዘ ብላክ ሊስት'፣ 'ኦልድ ቦይ'፣ 'ሾው ሚ ኤ ሂሮ'፣ 'ዘ ፓኒሸር' ዝብሉን ካልኦትን ብዙሓት ፊልሚታት ከምኡ'ውን ናይ ተሌቪዥን ድራማታት ተሳቲፋ። ኣብዚ ሕዚ እዋን ከኣ ብተሌቪዥን ኣብ ዝቐርቡ ተኸታተልቲ ድራማታትን ካልኦት ሓጸርቲ ፊልምታትን እናሰርሐት ትርከብ።"	https://www.bbc.com/tigrinya/news-51232586
sports	ኣሌክሳንደር ኢሳቕ ኣብ በዅሪ ጸዋታኡ ኣንጻር ሊቨርፑል ሸቶ ኣቝጺሩ	ኒውካስል፡ ብ71 ሚልዮን ዶላር ካብ ስጳኛዊት ክለብ ሪያል ሶሲዳድ ኣብ መሳርዓ ዝጸንበረቶ ኤርትራዊ ሽወደናዊ ኣሌክሳንደር ኢሳቕ፡ ትማሊ ንመጀመርታ ግዜ ማልያ እታ ጋንታ ለቢሱ ኣብ ኣንፊልድ ኣንጻር ሊቨርፑል ተሰሊፉ ሸቶ ኣመዝጊቡ። ኣብቲ ትማሊ ዝተኻየደ ሓምሻይ ሰሙን ጸወታታት ፕረሚየርሊግ እንግሊዝ፡ ኣሌክሳንደር ኢሳቕ ኣብ መበል 38 ደቒቕ ካብ ሎንግስታፍ ዝተቐበላ ኩዕሶ ብውሕሉል ቅላዕ ናብ ሸቶ ቀይርዋ። ኒውካስል ክሳብ መበል 61 ደቂቕ መሪሓ ብምጽናሕ፡ ኣጥቃዓይ ሊቨርፑል ሮቤርቶ ፈርሚኖ ካብ ሳላሕ ዝተቐበላ ኵዕሶ፡ ናብ ሸቶ ስለዝቐየራ ጸወታ 1 ን 1 ኰይኑ። ጸወታ ብማዕረ ተዛዚሙ እናተባሃለ ግን ኣብ ተወሳኺ ግዜ፡ ኣብ መበል 98 ደቒቕ፡ ብዅርናዕ ዝተረኽበት ኵዕሶ ፈሬታስ ካርቫሎ ሸቶ ስለዘመዝገባ ጸወታ ብዓወት ሊቨርፑል 2 ብ 1 ተዛዚሙ። ካብ 2019 ክሳብ'ዚ ወርሒ ነሓሰ ምስ ሪያል ሶሲዳድ ብምዃን 105 ግዜ ዝተሰለፈ ኣሌክሳንደር ኢሳቕ፡ ምስታ ጋንታ ብምዃን 33 ሸቶታት ከመዝግብ ክኢሉ እዩ። ንመጀመርታ ግዜ ምስ ጋንታ ኤኣይከይ ብምዃን 28 ለካቲት 2016 ፕሮፈሽናል ጸወታኡ ዝጀመረ ኣሌክሳንደር ኢሳቕ ኣብ ፈላማይ ጸወታኡ ጋንትኡ ኣብ ልዕሊ ቴንሁልትስ 6 ን 0 ኣብ ዝሰዓረትሉ ሸቶ ከም ዘመዝገበ ይዝከር። ምስ ሃገራዊት ጋንታ ሽወደን ካብ 2017 ጀሚሩ ክስለፍ ዝጀመረ ኣሌክሳንደር፡ ንሃገራዊት ጋንታ ሽወደን፡ 37 ግዜ  ተሰሊፉ 9 ሸቶታት ኣመዝጊቡ ኣሎ። ኣሌክሳንደር፡ ምስ ሃገራዊት ጋንታ ሽወደን ትሕቲ 16 ዓመት፡ 8 ጥሪ 2017 ንመጀመርታ ግዜ ኣንጻር ኣይቮሪኮስት ጸወታ ከካይድ እንከሎ፡ 12 ጥሪ ኣንጻር ስሎቫክያ ኣብ ዝተሰለፈሉን፡  ሽወደን 6 ብ 0 ዝሰዓረትሉን ጸወታ ኣብ መበል 19 ደቂቕ ሸቶ ብምምዝጋብ፡ ኣብ ታሪኽ ሽወደን እቲ ዝነኣሰ ንሃገራዊት ጋንታ ሸቶ ዘመዝገበ ተጻዋታይ ክኸውን ክኢሉ’ዩ። ቅድሚ ናብ ሪያል ሶሲዳድ ምስጋሩ፡ ኣብ 2019 ብልቓሕ ናብ ጋንታ ዊለም ብምስግጋር፡ ምስታ ጋንታ ኣብ 16 ጸወታታት ብምስላፍ 13 ሸቶታት ኣመዝጊቡ። ማንቸስተር ሲቲ ኣንጻር ኖቲንግሃም ፎረስት ኣብ ዘካየደቶ ጸወታ፡ 6 ብ 0 ክትዕወት እንከላ፡ ሃላንድ ኣብ መበል 12፡ 23፡ ከምኡ’ውን 38 ደቒቕ ሸቶታት ኣመዝጊቡ ትማሊ'ውን ሃትሪክ ሰሪሑ። ጸወታታት ፕሪሚየርሊግ ቀድይዎ ዘሎ ሃላንድ ኣብ ሓሙሽተ ጸወታታት ትሽዓተ ሸቶታት ኣመዝጊቡ'ሎ። ኣርጀንቲናዊ ኣጕየሮ ኣብ 2011 ካብ ኣትለቲኮ ማድሪድ ናብ ማንቸስተር ሲቲ ምስ ተሰጋገረ፡ ኣብ ቀዳሞት ሓሙሽተ ጸወታኡ ሽዱሽተ ሸቶታት ከም ዘመዝገበ ዝዝከር ኰይኑ፡ ሃላንድ ነዚ ክብረ ወሰን ብምስባር ኣብ ቅድሚት ተቐሚጡ ኣሎ። ነዚ ዓመት ብጽቡቕ ጀሚራቶ ዘላ ኣርሰናል፡ ትማሊ ንኣስቶንቪላ ኣብ ሜድኣ ዓዲማ ኣብ ዘካየደቶ ጸወታ ኣብ መበል 30 ደቒቕ ጋብሪኤል ጀሱስ፡ ኣብ መበል 77 ደቒቕ ከኣ ጋብሪኤል ማርቲነሊ ብዘመዝገብወን ሸቶታት ነታ ካብ ዳግላስ ልዊስ ኣብ መበል 74 ደቒቕ ሓንቲ ሸቶ ዝረኸበት ኣስቶን ቪላ 2 ን 1 ብምዓር ኣብ ሓሙሽተ ጸወታታት ሓሙሽተ ዓወታት ብምምዝጋብ ብ15 ነጥቢ ንሰሌዳ ፕረሚየር ሊግ ትመርሖ ኣላ። ኣርሰናል ኣብ ዝስዕብ ሻድሻይ ጸወታኣ፡ 4 መስከረም ናብ ኦልትራፎርድ ብምጋሽ ኣንጻር ማንቸስተር ዩናይትድ ክትገጥም እያ። ታማሊ ዌስት ሃምን ቶተንሃምን ኣብ ዝገበራኦ ጸወታ ማዕረ ብምውጻእ ነጥቢ ተማቒለን። ዛጊት ተኻይዱ ብዘሎ ጸወታታት፡ ማንቸስተር ሲቲ ንኣርሰናል ስዒባ ብ 13 ነጥቢ ካልኣይቲ፡ ቶተንሃም ብ11 ነጥቢ ሳልሰይቲ ብራይተን ብ10 ነጥቢ ኣብ ራብዓይ ደረጃ ተሲሪዐን ኣለዋ።	https://www.bbc.com/tigrinya/articles/c510d3x0w3go
business	‘ሩስያ፡ ቀረብ ጋዝ ነክያ ንኣውሮጳ ከተርዕድ ትሰርሕ ኣላ’ ዩክረይን	ሩስያ፡ ነቲ ካብ ሃገራ ተበጊሱ ናብ ኣውሮጳ ዝኣቱ ብ'ኖርድ ስትሪም 1' ዝፍለጥ መስመር ጋዝ ብምንካይ፡ ኣብ ኣውሮጳ ራዕዲ ንምእታው ትሰርሕ ኣላ ክትብል ዩክረይን ከሲሳ። ሩስያ፡ ነቲ ካብ ከተማ ቭዮበርግ [ሩስያ] ተበጊሱ ብውሽጢ ባሕሪ ባልቲክ ንሃገራት ኢስቶንያ፡ ላቲቭያ፡ ሊትወንያን ፖላንድን ሰንጢቝ፡ ናብ ጀርመን ዝኣቱ መስመር ጋዝ ኖርድ ስትሪም 1 ንምትዕርራይ፡ ነቲ ናብ ጀርመን ዝሓልፍ ጋዝ ከተጉድሎ ምዃና ምግላጻ ዝዝከር እዩ። እንተዀነ ፕረዚደንት ዩክረይን ቮሎድሚር ዘለንስኪ፡ ነቲ ሩስያ ዝሃበቶ ምኽንያት፡ ምስምስ’ዩ ብምባል፡ ሩስያ ኣብ ልዕሊ ኣውሮጳ ራዕዲ ንምእታው'ያ ትሰርሕ ዘላ ኢሉ። እዚ፡ ክልቲኤን ሃገራት፡ ኣብ ወደባት ዩክረይን ዘሎ ኣእካል ካብ ዝመጽእ ሰሙን ጀሚሩ ንወጻኢ ሃገራት ክስደድ ዘኽእል ስምምዕ ድሕሪ ምኽታመን’ዩ ዝኸውን ዘሎ። ኩባንያ ቀረብ ጋዝ ሩስያ ዝዀነ ጋዝፕሮም፡ ብሰኑይ ኣብ ዝሃቦ ሓበሬታ፡ ነቲ መስመር ጋዝ ዝመሓላለፈሉ ሻምብቈታት ንምትዕርራይ፡ ነቲ ናብ ኣውሮጳ ዝልኣኽ ጋዝ ብፍርቂ ክንክዮ ምዃኑ’ዩ ገሊጹ ዘሎ። መንግስቲ ጀርመን ግን፡ ቀረብ ንምጉዳል ዘገድድ፡ ኣብቲ መስመር ዝዀነ ብልሽት ከምዘየለ’ዩ ዝገልጽ። ኖርድ ስትሪም 1፡ ንዝሓለፈ ሳምንታት ካብቲ ከሕልፎ ዝግባኦ ጋዝ ንታሕቲ’ዩ ናብ ጀርመን ጋዝ ክሰድድ ጸኒሑ። ኣብ መጀመርታ ናይዚ ወርሒ’ውን ክተዓራረ ተባሂሉ ን10 መዓልታት ደው ኢሉ ነይሩ’ዩ። ሩስያ ኣብ ዝሓለፈ ዓመት 40 ሚእታዊት ካብ ጠለባት ጋዝ ኣውሮጳዊ ሕብረት ሸፊና ነይራ’ያ። ካብዚ ብምብጋስ ኣውሮጳዊ ሕብረት፡ ሩስያ ነቲ መስመር ጋዝ ከም መሳርሒ ኵናት ትጥቀመሉ ኣላ ብምባል ይኽስስ። ፕረዚደንት ዘለንስኪ፡ “ሩስያ፡ በዚ መስመር ንዝሓለፍ ጋዝ ካብ ወርሒ ናብ ወርሒ እናኣጕደለት ናብ ዝተሓተ ደረጃ ኣብጺሓቶ ኣላ። እዚ፡ እዛ ኣሸባሪት ሃገር ኮነ ኢላ ንናብራ ኣውሮጳውያን ናብ ዝኸፍአ ትሑት ደረጃኡ ንምውራድ ትገብሮ ዘላ’ዩ፡” ኢሉ። ኣስዒቡ፡ ነቲ ኣብ ኣውሮጳ ብርቱዕ ዛሕሊ ዘለዎ እዋን ሓጋይ ኣጸጋሚ ንክኸውንን፡ ድኻታት ዝያዳ ከምዝሽገሩን ንምግባር ብሩስያ ኮነ ኢልካ ዝተተለመ ምዃኑ ይገልጽ። ሩስያ ናብ ኣውሮጳ ትልእኮ መጠን ጋዝ ምጕዳላ፡ ንሃገራት ኣውሮጳዊ ሕብረት፡ ኣብ ሩስያ ተመርኲሱ ዝጸንሐ ቀረብ ጋዝ ካልእ ኣማራጺ ከናድያሉ ዝቕስብ እዩ። እንተዀነ ቅድሚ እዚ ዝመጽእ ወቅቲ ሓጋይ ኣማራጺታት ንምርካብ ዘሎ ተኽእሎ ኣዝዩ ጽቢብ ምዃኑ’ዩ ዝግለጽ። ሚኒስተራት ጸዓት ሃገራት ኣውሮጻዊ ሕብረት፡ ሎሚ ሰሉስ ኣብ ብራስለስ ብምርኻብ ነቲ ዘሎ ቅልውላው ንምፍታሕ ዘኽእል ሓባራዊ ስምምዕ ክኽትሙ ትጽቢት ይግበር። ኮሚሽን ኣውሮጳ ኣብ ዝሓለፈ ሰሙን፡ ኵለን ሃገራት ሕብረት ኣውሮጳዊ፡ ንዝመጽእ ሸውዓተ ኣዋርሕ ሃልኪ ጋዝ ብ15 ሚእታዊት ከጕድላ ሓሳብ ምቕራቡ ይዝከር። እዚ ብኮሚሽን ኣውሮጳ ዝቐረበ ሓሳብ ካብ ብዙሓት ኣባል ሃገራት ተቓውሞ'ኳ እንተጋጠሞ፡ እተን ሃገራት ኣብ ስምምዕ ክበጽሓሉ ዘሎ ተኽእሎ ግን ልዑል ምዃኑ’ዩ ዝንገር። ፕረዚደንት ኮሚሽን ኣውሮጳዊ ሕብረት ኡስላ ቮን ደር ለይን ኣቐድም ኣቢላ፡ ሩስያ ነቲ ቀረብ ጋዝ ጠቕሊላ ክትዓጽዎ ተኽእሎታት ከምዘሎ ኣተንቢሃ ነይራ። ሩስያ ኣብ ወርሒ ለካቲት ንዩክረይን ካብ እትወርር ኣትሒዙ፡ ዋጋ ጋዝን ነዳድን ኣብ መላእ ዓለም ዓቢይ ወሰኽ ኣርእዩ’ዩ። እዚ ከምዚ ኢሉ እንከሎ፡ ብመሰረት'ቲ ኣብ ዝሓለፈ ሰሙን ብመንጎኛነት ሕቡራት ሃገራት፡ ኣብ ወደባት ጸሊም ባሕሪ ዩክረይን ዝርከብ ኣእካል፡ ናብ ወጻኢ ሃገራት ክስደድ ኣብ መንጐ ሩስያን ዩክረይንን ዝተበጽሐ ስምምዕ፡ ኣብ ውሑዳት መዓልታት ተግባራዊ ክኸውን ዩክረይን ተስፋኣ ልዑል ምዃኑ’ያ ገሊጻ። ኣስታት 20 ሚልዮን ቶን እኽሊ ዩክረይን፡ ሓይሊ ባሕሪ ሩስያ ንጸሊም ባሕሪ ተቘጻጺርዎ ስለዘሎ ካብ ወደባት ዩክረይን ክስደድ ከምዘይከኣለ’ያ ዩክረይን ትገልጽ።	https://www.bbc.com/tigrinya/articles/clmkkd7zp1mo
entertainment	"ስነ ጥበባዊ ቢንያም፡ ""ኣብ ስነ ጥበብ እቲ ዝዓበየ ማሕለኻ 'ኣይትስራሕ' እዩ"""	"ኣብ ከተማ ኣስመራ ኣብ እምባ ጋልያኖ ተወሊዱ። ክሳብ ሻድሻይ ክፍሊ ኣብኡ ተማሂሩ። ብሰንኪ'ቲ ኣብ ኣስመራ ብ1975 ዓ.ም ዝተወለዐ ዕግርግርን ኵናትን፡ ምስ ወለዱ ናብ ከረን ከይዱ። ኣብ ከረን ሻውዓይን ሻምናይን ክፍሊ ተማሂሩ። ወለዱ ካህን ክኾነሎም ተመንዮም ድማ ናብ ቤት ትምህርቲ ዘርኣ ክህነት (ሰሚናርዮ) ኣእትዮሞ። ኣስመራ ተረጋጊኣ፡ ሰላም ምስ ኰነ ከኣ፡ ናብ ቤቱ  ተመሊሱ ክሳብ ታሽዓይ ክፍሊ ተማሂሩ። ብድሕሪኡ ትምህርቱ ኣቋሪጹ ብ1978 ዓ.ም ወዲ 14 ዓመት እንከሎ፡ ኣብ ንኡስ ዕድሚኡ ናብ ገድሊ ናብ ህዝባዊ ግንባር ሓርነት ኤርትራ ተጸንቢሩ። ኤርትራዊ ስነ ጥበባዊ ቢንያም ዮሴፍ፡ ኣብ ከተማ ከረን ብቑልዕነቱ ዝመለኻ ክራር፡ ኣብ ገድሊ እውን ቀጺሉዋ። ኣብ ገድሊ፡ ምሸት ምሸት ንጋንትኡ ብክራሩ የዘናግዖም ነበረ። ተጋደልቲ ካብ ዝተፈላለየ ቀጸላታት እቲ ሕብረተሰብ ዝመጽኡ እዮም። ኩሉ ዘዝክእሎ  ይገብር  ይጽሕፍ -  ይደርፍ። ኣብ ገድሊ ኣይክእሎን ዝበሃል የለን። ኩሉ ይገጥም፣ ይዝይም፣ የኹድድ። ""ፈቖዶ ጐቦታት ዝመጻእኹም ፍቓዱ ኰይኑ ተኣኪብኩም"" እትብል ደርፊ ክሳብ ሎሚ ኣይርስዓን። ድሕሪ ታዕሊም ኣብ ተዋጋኢ ሰራዊት፡ ኣባል ከቢድ ብረት ኰይኑ። እቲ ኣብ ገድሊ ዝሕለፍ ሓርጎጽጎጽ ክንደይ ኢልካ ክትንተን። ምስ ብጾቱ እንባን ኩርባን ኣቋሪጹ፡ ቁርን ዛሕልን ጸይሩ፤ ምስ ሞት ተፋጢጡ 'ንሞት ገጢሙ ምስ ብጾቱ፡ መግዛእትን ተጻባእትን ስዒሩ ብዓወት ኣትዩ'። ኣብ 1982 ዓ.ም፡ ኣብ ሰሜናዊ ግንባር ሳሕል ምስ ሰራዊት ደርግ ኣብ ዝተኻየደ ከቢድ ኵናት ርእሱ ተሃሪሙ። ብሳዕቤኑ ክልተ ኣእጋሩን ክልቲኡ ኣእዳዉን ለሚሱ። ድሕሪ ነዊሕ ውልቃዊ ጻዕሩን፡ ሕክምናዊ ረድኤትን እኳ እንተሓወየ፡ የማነይቲ ኢዱ ግን ለሚሳ ተሪፋ፡ ከም ልቡ ኣይቈጻጸራን። 'ወትሩ ህዝባዊ ቃልሲ ምዕዋቱ ኣይተርፍን - ፍልስፍና ቃልሲ ከምኡ እዩ ዝብለ'። ኮይኑ ከኣ መግዛእቲ ደርግ ብ1991 ዓ.ም ኣብቂዑ፤ ተጋዳላይ ቢንያም ምስ እቶም ካብ ሞት ዝተረፉ ብጾቱ ንኣስመራ ኣትዩ። ክኣቱ እንከሎ ወዲ 28 ዓመት ጎበዝ እዩ ነይሩ።  ምስ ህዝቡ ተራኺቡ፤ ወሰን ዘይብሉ ታሕጓስ ተጸንቢሉ። እንተኾነ ወላዲቱ፡ ወ/ሮ ምሕረት ንግሩ፡ ብሕማም ሽኮርያ ማሲነን  ዓጽሚ ጸርየን ጸኒሐንኦ። ቢንያም ሓንቲ  ሓፍቲ እያ ዘላቶ። ኣዲኡ በቲ እዋን ""ጓለይ ሞተይ ክትርኢ ኣይደልንየ በጃኹም ውሰዱለይ"" ብምባል ንስድራአንን ኣዝማደንን ስለዝተማሕጸና፡ ቤተሰብ ፈለማ ናብ ግሪኽ ብድሕሪኡ ናብ ካናዳ ወሲዶምዋ። ክሳብ ሎሚ ከኣ ኣብኡ ትነብር ኣላ። እንተኾነ እተን ሞታ ሰረራ ዝተባህላ ኣደይ ምሕረት ዳግም ህይወት ሰሪዐን ብድሕሪኡ እኳስ ኣርባዕተ ደቂ ወደን ርእየን ብ2011 ዓ.ም ዓሪፈን። ቢንያም ዮሴፍ፡  ፈለማ ኣብ ሚኒስትሪ ዜና ጋዜጠኛ ኰይኑ ኣገልጊሉ። ኣብታ ኣብ ቃልሲ ኣባል ቦርድ ምስንዳእ ኰይኑ ዝሰርሐላ ዝነበረ፡ መጽሄት ነጸብራቕ፡ ድሕሪ ዓወት እውን ኣዳላዊ ኰይኑ ሰሪሑ። ቢንያም ወላ እኳ ትምህርቱ ኣብ 9ይ ክፍሊ ኣቋሪጹ እንተነበረ፡ ኣብ በረኻ ነቲ ኣብ ከረን ጀሚርዎ ዝነበረ ጹቡቕ ክእለት ቋንቋ እንግሊዝ ንገዛእ ነብሱ ምሂሩ ኣማዕቢልዎ። ""መዝገበ ቃላት ኢንግሊዝኛ-ኣምሓርኛ፤ ከምኡ እውን ታሪኽ ህይወት ቾኮቬራ አንብብ ነይረ"" ብምባል ተዘክርኡ የካፍል። ብሰንኪ ማህረምቱ ካብ ሰራዊት ተኣልዩ ብ1986 ዓ.ም ናብ ክፍልታት ምስ ተወዘዐ ብዕሊ ስነ ጽሑፍ ጀሚሩ። ""ኣብቲ ግዜ ኣብቲ ዝሰርሐሉ ዝነበርኩ ቤተ ንባብ ስለዝነበረ፡ ብዙሕ መጻሕፍቲ እየ ኣንቢበ። ይዝከረኒ ሽዑ ዝነበሩ መጽሓፍቲ ናይ በዓል ማክሲም ጐርኪ፣ ሊዮ ቶልስተይ፣ ዝኣመሰሉ እዮም ነይሮም"" ብምባል ዝነበሮ ምሒር ፍቕሪ ምንባብ የዘንቱ። ቢንያም፡ ናብቲ ብሰንኪ ቃልሲ፡ ብምኽንያት ምግዳል ኣቋሪጽዎ ዝነበረ ትምህርቲ፡ ድሕሪ ናጽነት እውን ተመሊስዎ። ዝገበረ ገይሩ ክመሃር ስለዝነበሮ ኣብ መንጐ ዘረባ ሰሓቕ ዘይፍለዮ ቢንያም ""ባጄላይ ኣደይ ኣጥፊኣቶ ኢያ ዶስ ገለመለ"" ብምባል ነጢሩ 12 ክፍሊ ተመዝጊቡ፤ ኣብ ቤት ትምህርቲ ቀይሕ ባሕሪ ትምህርቱ ቀጸለ። ሃገራዊ ፈተና (ማትሪክ) ተፈቲኑ ድማ ብጽቡቕ ውጽኢት ናብ ዩኒቨርሲቲ ኣስመራ ኣተወ። ቀዳማይ ዓመት ወዲኡ ናብ ካልኣይ ዓመት ምስ ሰገረ፡ ""ምምሃር ተጋደልቲ ስምዒታት ይፈጥር ኣሎ"" ስለዝተበሃለ 400 ተጋደልቲ ትምህርቶም ኣቋሪጾም ናብ ስራሕ ተመሊሶም።  ሓደ ካብኦም ቢንያም እዩ ነይሩ። ብሰንኪ እቲ ውሳነ ከኣ፡ ኣካዳሚያዊ ትምህርቱ  ኣቋሪጹ፤ ናብቲ ኣብ ደሙ ዝሰረጸ ፍቕሪ ስነ ጽሑፍ ምሉእ ብምሉእ ኣተወ። ብፍላይ ኣብ መጽሄት ነጸብራቕ ኣብ በረኻ እንከሎ ኣትሒዙ ብዙሓት ሓጸርቲ ልበ ወለድ ጽሑፋት ይጽሕፍ ምንባሩ ይዝክር። ብ1989 ዓ.ም ""ግዳይ"" ዝብል ኣርእስቲ ዘለዋ ልበ ወለድ መጽሓፍ ደሪሱ ኣሰናዲእዋ። ደሓር ድሕሪ ክንደይ ሕልኽልኽ ብ1997 ዓ.ም ተሓቲማ ናብ ህዝቢ ቀሪባ። ደራሲን ጋዜጠኛን ቢንያም፡ ብ1996 ዓ.ም ""ኣጣይሱኒ"" ብምባል ካብ ገድሊ ብዕሊ ወጺኡ ሰቪላዊ ህይወት ጀመረ። ብድሕሪኡ ምሉእ ግዜኡ ኣብ መጽሓፍቲ ምጽሓፍን ምትርጓምን ከሕልፎ ወሲኑ፡ እቲ መንገዲ ግን ጥጡሕ ኣይነበረን። እንተዘይጽሒፉ ክነብር ዘይኽእል ቢንያም፡ ብ1997 ዓ.ም ኣብ ውልቃዊ ጋዜጣ ሌላ፡ ኣሰናዳኢ ኰይኑ ድማ ክሰርሕ ተቘጺሩ። ንዝተወሰነ እዋን ኣብታ ጋዜጣ ሰሪሑ። ብድሕሪኡ እታ ጋዜጣ ስለዘይቀጸለት ንሱ ድማ ናብ ስነ ጽሑፋዊ ህይወቱ ተመሊሱ ኣተወ። ግዜ እናተቐያየረ ከደ፡ 1998 ዓ.ም መንግስታት ኢትዮጵያን ኤርትራን ስለዝተጓነጹ፡ ጻውዒት ክተት ተቐቢሉ ተመሊሱ ናብ ባህላዊ ጉዳያት ህግደፍ ኣትዩ ስራሕ ቀጸለ። ኣብቲ እዋን ዝተመስረተ ኣብ ዓመታዊ  ውድድራት ስነ ጥበብን ስልማትን ዘድሀበ 'ራይሞክ' ንዝተብሃለ ትካል ሓላፊ ቤት ጽሕፈት ብምዃን ተመዚዙ ክሳብ 2001 ዓ.ም ድማ ኣገልጊሉ። ሃገራዊ ግቡኡ ምስ ፈጸመ፡ ብድሕሪኡ ናብቲ ድቃስ ዝኸልኦ ፍቕሪ ስነ ጽሑፍ ድማ ተመሊሱ፡ ብ2002 ዓ.ም ""መን ይፈልጥ"" ዝብል ኣርእስቲ ዘለዋ ተኸታታሊት ፊልም ጽሒፉ፤ ኣብ ኤሬ-ቲቪ ናብ ህዝቢ ቀረበት። ደራሲ ቢንያም ዮሴፍ፡ ኣብ ኤርትራ ብፍላይ ኣብ ፊልም ትግርኛ፡ ንፈለማ እዋን ፊልም ኣኒሜሽን ዝተርጐመ ስነ ጥበባዊ እዩ። ብ2002 ዓ.ም 'ንጉስ ኣንበሳ' ዝብል ኣርእስቲ ዘለዋ ተርጕሙ ኣቕሪቡ። ብ2004 ዓ.ም ነታ 'ግዳይ' ዝብል ኣርእስቲ ዝሓዘት ልበወለድ መጽሓፉ፡ ናብ 26 ክፋል ተኸታታሊ ፊልም ቴሌቪዥን ቀይሩ ኣሰናዲኡዋ ብ2008 ዓ.ም ናብ ህዝቢ ቀሪባ፤ ብህዝቢ ጽቡቕ ተቐባልነት ድማ  ረኺባ። ነቲ ዝጀመሮ ስራሕቲ ትርጉም ኣጸቢቑ ብምቕጻል፡ ብ2005 ዓ.ም 'ኒሞ' ብዝብል ኣርእስቲ ዝተርጐማ ፊልም ኣኒሜሽን ኣሰናዲኡ ኣቕሪቡ። ስነ ጥበባዊ ቢንያም ነዚ ኹሉ ስራሕቲ ስነ ጥበብ ክሰርሕ እንከሎ፡ እዚ እዩ ዝበሃል ብዛዕባ ኣጸሓሕፋን ኣተኣላልያን ፊልም ብዕሊ ዝተመሃሮ  ኣይነበረን፤ ብልሙድ እዩ ዝጽሕፍን ዝመርሕን ነይሩ። ብዛዕባ እዚ እንክዛረብ ""ተመሊሰ ክርእዮ እንከለኹ ድፍረተይ ዘሰክሕ እዩ። ዝተመሃርክዎ ኰነ ዘንበብክዎ መጽሓፍ ኣሰነዳድኣ ፊልም ኣይነበረን። ብዛዕባ ፊልም መጽሓፍ ንምንባብ ብ2009 ዓ.ም ኣብ ዓዲ እንግሊዝ ንዝቕመጥ ወዲ ሓትነይ፡ መጽሓፍ ለኣኸለይ ኢለዮ ልኢኹለይ፤ ብዝግባእ ኣንቢበ ንገዛእ ርእሰይ ብፍልጠት ኣዕጢቐ፤ ዓቕሚ እውን ኣጥርየ"" ይብል። ኣሽንኳይ'ዶ መጽሓፍቲ ኣንቢቡን ተወሳኺ ፍልጠት ኣኻዕቢቱን፡ ብቐደሙ እኳስ ነቲ ብተፈጥርኡ ብልግሲ ዝረኸቦ ህያብ ጥበብ ኣማዕሪጉ ዘቕርብ ዝነበረ፤ ድሕሪ ንባብ ብዝበለጸ ምስራሕ ከምዝቐጸለ ይዛረብ። ብ2011 ሳልሰይቲ ፊልም ኣኒሜሽን ካብ ፈረንሳ ተርጕሙ 'ረሚ ኣንጭዋ' ብዝብል ኣርእስቲ ኣቕሪቡ። ኣብዛ ፊልም ተርጓምን ኣላዪን ብምዃን ሰሪሑ። ብ2013 ዓ.ም ""ወይ ሰብ ደቀይ"" ዝብል ኣርእስቲ ዘለዋ ን15 ክፋል ዝቐረበት ተኸታታሊት ፊልም ቴሌቪዥን ናብ ህዝቢ ኣቕሪቡ። ""እዚኣ፡ መጽሓፍ ኣንቢበን ዝያዳ በቒዐን ዝሰራሕክዋን ዝሕጎሰላን ፊልም እያ"" ብምባል ፍሽኽታ ኣሰንዩ የውግዕ። ስራሕቲ ስነ ጥበባዊ ቢንያም ኣዝዮም ብዙሓት እዮም። ኣብ ካቶሊካዊ ሃይማኖት ትሕዝቶ ዘለወን ኣርባዕተ ዓበይቲ መጽሓፍቲን 10 ንቈልዑ ዘገልግላ መጽሓፍቲን እውን ተርጕሙ ናብ ኣገልግሎት ዘብቀዐ ኩለመዳያዊ ዓቕሚ ዝወነነ በዓል ሞያ ኢዩ። ስነ ጥበባዊ ቢንያም ዮሴፍ፡ ወላ እኳ ምጽሓፍን ምትርጓምን ኣየቋርጽ፤ ድሕሪ 2015 ዓ.ም ግና ናብ ህዝቢ ዘቕረቦ ስራሕ ኣይነበረን። ስራሕቱ ኣብ ልቡ ጥራሕ እንተይኰነስ ኣብ ወረቐት እውን የስፍር ኣሎ። ኣብ ኢዱ ""መላጸ"" ዝብል ግዚያዊ ኣርእስቲ ዝሃቦ ጽሑፍ ፊልም ተወዲኡ ንስራሕ ተቐሪቡ ኣሎ። ፊልም ኣኒሜሽን ድማ ብስፍሓት ይትርጉም'ሎ። ስነ ጥበባዊ ቢንያም ዮሴፍ ""ኣብ ስነ ጥበብ እቲ ዝዓበየ ማሕለኻ 'ኣይትስራሕ' እዩ"" ይብል። ቢንያም ኣቦ ሓንቲ ጓልን ሰለስተ ኣዋዳትን እዩ። ኣብዚ እዋን እዚ ምስ ምሉእ ስድራኡ፡ ኣብ ከተማ መቐለ ይነብር ኣሎ።"	https://www.bbc.com/tigrinya/news-49280929
health	ቆልዓ 7 መዓልቲ ዝርከቦም ተመዛበልቲ ህጻናት ብሰንኪ ቀዝሒ ህይወቶም ሓሊፉ	ኣብ ሰሜን ምዕራብ ሶርያ ብዝወቐዐ በረድ ዝሓዘለ ዝናብ ስዒቡ ብሰንኪ ዘጋጠመ ከቢድ ቀዝሒ ኣብ መዓስክር ተመዛበልቲ ዝነበሩ ህጻናት ህይወቶም ሓሊፉ። ሓደ ሓላፊ ወድብ ሕቡራት ሃገራት ንኤኤፍፒ ከምዝሓበሮ፡ ብሰንኪ እቲ ዛሕሊ ህይወቶም ዝሓለፉ ህጻናት ወዲ ሸውዓተ መዓልቲን ወዲ ክልተ ወርሒን ይርከብዎም። ኢድሊብ ኣብ ዝተብሃለት ግዝኣት ኣስታት 2.8 ሚልዮን ሶርያውያን ኣብ መዓስከር ስደተኛታት ተዓቂቦም ይርከቡ። ዝበዝሑ ድማ ሙቐት ዝህቡ ክዳውንትን መሞቒ ማሺንን ኣብ ዘይብሎም ዝኣረጉ መጽለሊ እዮም ዝነብሩ። ካብታ ንዓሰርተ ዓመታት ብዝዘለቐ ኲናት ሓድሕድ ትሕመስ ዘላ ሶርያ ዝተመዛበሉ፡ ካብ ካልእ እዋን ብዝኸፍኣ ኣብ ሕማቕ ኩነታት ከምዝርከቡ ሕቡራት ሃገራት ኣተሓሳሲቡ። ኣብ ሶርያ ዝተርአየ ቁጠባዊ ቅልውላው፡ ኣብ ሓደ ዓመት ጥራሕ ዋጋ ምግቢ ተንከፍ ነገራት ብዕጽፊ ክውስኽ ምኽንያት ከምዝኾነ እቲ ውድብ ወሲኹ ሓቢሩ። ብዘይካ ሞት እቶም ክልተ ዕሸላት፡ ቅድሚ ሓደ ሰሙን’ውን ኣሌፖ ኣብ ዝተብሃለ ግዝኣት ኣብ ዝርከብ መዓስከር ተመዛበልቲ፡ ካብ ዝውለድ ሓደ ወርሒ ዝገበረ ህጻን ብሰንኪ ከቢድ ዛሕሊ ከምዝሞተ ኣብ ዓዲ እንግሊዝ ዝቕመጥ፡ ገባሪ ሰናይ ሶርያ ኣፍሊጡ። ካልእ ዕሸል ድማ፡ ኣብቲ ይነብረሉ ዝነበረ መጽለሊ ተኣኪቡ ዝነበረ በረድ ምስ ፈረሰ ህይወቱ ሓሊፉ። ውድብ ሕቡራት ሃገራት ከምዝብሎ፡ ኢድሊብን ኣሌፖን ኣብ ዝበሃሉ ግዝኣታት ዝርከቡ 287 መጽለሊታት ብዛሕሊ፣ ብውሕጅን ሓያል ንፋስን ተጠቒዖም ኣለዉ። በዚ ምኽንያት ድማ፡ ልዕሊ 935 ግዝያዊ መጽለሊ ዳሳት ዓንዮም ተባሂሉ። ኣብ ሶርያ ዳይሬክር ድሕነት ህጻናት [ሴቭ ዘቺልድረን- ውድብ ሕቡራት ሃገራት] ሶኒዓ ካሁሽ “ህጻናት ብሰንኪ ዛሕሊ ህይወቶም ንሓደጋ ክቃልዕ ኣይምተገበአን” ኢላ። እታ ዳይሬክተር፡ በቲ ቅድሚ 11 ዓመት ዝተወለዐ ቅልውላው ምኽንያት ዝሳቐዩ ዘለዉ ህጻናት ብማሕበረሰብ ዓለም ዕሽሽ ዝተብሃሉ ይመስል ክትብል’ውን ገሊጻ።	https://www.bbc.com/tigrinya/news-60227303
politics	ተጋሩ ኣባላት ምክልኻል ኢትዮጵያ ‘ዕጥቂ ክንፈትሕ ተገዲድና’ ኢሎም	ፖለቲካዊ ወጥሪ መንግስቲ ፌደራልን መንግስቲ ክልል ትግራይን ናብ ሰማይ ዓሪጉ ሓይልታቶም ኣብ ተፋጠጥ ካብ ዝኣትዉ እነሆ ሳልሳይ መዓልቲ ሒዙ ኣሎ። ቀዳማይ ሚኒስትር ኣብይ ኣሕመድ እቲ ስጉምቲ ተጠናኺሩ ከምዝቕጽል ገሊጹ’ሎ። መራሒ ክልል ትግራይ ደብረጽዮን ገብረሚካኤል ድማ፡ ሎሚ ኣብ ቴሌቪዥን ትግራይ ቀሪቡ ብወገን ምዕራብ ትግራይ ውግእ ይቕጽል ከምዘሎ ገሊጹ። “ብደቡብ ትግራይን ዓፋርን እውን ሰራዊት የእትዉ ኣለዉ፡ ኣብ ዝኾነ ሰዓት ውግእ ክለዓል ይኽእል እዩ” ድማ ኢሉ። እዚ ከምዚ እንከሎ፡ ካብ ትግራይ ወጻኢ፡ ኣብ ምክልኻል ሰራዊት ሃገርን ኮምሽን ፌደራል ፖሊስን ዝሰርሑ ተወለድቲ ትግራይ ዕጥቆም ፈቲሖም ተወሳኺ መምርሕታት ክሳብ ዝወሃቦም ክጽበዩ ከምዝተገበረ ምንጭታት ቢቢሲ፡ ካብ ኣዲስ ኣበባን ክልል ህዝብታት ደቡብ ኢትዮጵያን ሓቢሮም። ምእንተ ውልቃዊ ውሕስነቱ ስሙ ከይጥቀስ ዝገለጸ ኣባል ሰራዊት ‘ኣየር ወለድ’ ኢትዮጵያ፡ ክልተ በራጊድ ኣየር ወለድ ናብ ባህርዳርን ጎንደርን ከይደን ኣነ ዘለኹዋ በርጌድ ግን፡ ተዳለዉ ጥራይ ተባሂልና ኣብ ምድላው እንከለኹ፡ ናብ ትማሊ [ሕዳር 4] ዘውግሕ ለይቲ ተጸዊዔ ‘ዕጥቕኻን ንብረትካን ኣረክብ’ ተባሂለ ኣረኪበ ኣለኹ” ክብል ንቢቢሲ ገሊጹ። ንኣስታት ዓሰርተ ዓመታት ኣባል ኮማንዶ ኮይኑ ኣብ ዝተመደቦ ዝተፈላለየ ወተሃደራዊ ወፍርታት ግቡኡ ክፍጽም ከም ከምዝጸንሐ ዝገልጽ እዚ ምንጪ “ኣዘዝትና ኣኼባ ኣኪቦም ‘ህወሓት ኣብ ልዕሊ መከላኸሊ ሰራዊት ሃገር መጥቃዕቲ ፈጺሙ’ዩ’ ድሕሪ ምባል፡ ኩላትና ተወለድቲ ትግራይ ኣባላት እታ ብርጌድ ዕጥቕና ፈቲሕና ተወሳኺ መምርሕታት ክሳብ ዝወሃበና ንጽበ ኣለና ይብል። ቢቢሲ ብዛዕባ እቲ ጉዳይ መብርሂ ክሓትት ናብ ምክትል ኤታማጆር ሹም ሓይልታት ምክልኻል ኢትዮጵያ ጀነራል ብርሀኑ ጁላ፡ እዚ ንዕኡ ዝምልከት ከምዘይኮነ ብምግላጽ “ከምኡ ነገር እንተልዩ ኮይኑ፡ ፖለቲካዊ ስለዝኾነ ፖለቲካ ድማ ናይ ገዛእ ርእሱ ሰባት ስለዘለውዎ ንዕኣቶም ሕተቱ” ዝብል መልሲ ሂቡ። ካልእቲ ስማ ክግለጽ ዘይደለየት ኣባል ፌደራል ፖሊስ ኢትዮጵያ ብወገና፡ ንነዊሕ ዓመታት ዘገልገለትሉ ሓይሊ ፖሊስ ፌደራል ሃንደበት ተደዊሉ “ኣልባሳትክን ዕጥቅንን ኣረክቢ” ከምዝተብሃለት፡ ንቢቢሲ ሓቢራ። እታ ምንጭና ወሲኻ፡ ካልኦት ኣባላት ናይ’ቲ ኮምሽን ዝኾኑ ተወለድቲ ትግራይ፡ ካብ ኣኼባ ዕጥቆምን ኣልባሳቶምን ከረክቡ ከምዝተገበረ ትዛረብ። ብዛዕባ’ዚ ዝተሓተተ ኮምሽነር ጀነራል ፖሊስ ፌደራል እንዳሻው ጣሰው፡ ‘ውሽጣዊ ጉዳይ ምዃኑ ብምግላጽ ሓበሬታ ክህብ ፍቓደኛ ከምዘይኮነ ተዛሪቡ። ሎሚ ብተሌቪዥን ቀሪቡ መግለጺ ዝሃበ፡ ኣመሓዳሪ ትግራይ ዶ/ር ደብረጽዮን ገብረሚካኤል፡ ‘ተጋሩ ኣባላት ሰራዊት ከም ከሓድቲ ተቖጺሮም፡ ካብ ስርሓቶም ከምዝተኣገዱን ይንከላበቱ ከምዘለዉን’ ተዛሪቡ። እቶም ምንጭታት እንታይ ይብሉ? ኣብዚ ሕጂ እዋን ኣብ ዝኾነ ይኹን ኣኼባታትን ወፍርታትን ከይሳተፉ ተኣጊዶም ካብ’ቲ ናይ ወተሃደራት መዓስከር ከይወጽኡ ከምዝተነገሮም ዝሓበረ እቲ ኣባል ምክልኻል፡ “ተጋሩ ተኣኪብና ዕድመ ልክዕና ደምና ዝገበርናሉ ትካል ከመይ ከምዚ ይፈድየና? ኢልና ሓቲትናዮም፡ እንተኾነ ግን ካብ ላዕሊ ዝመጽአ ትእዛዝ እዩ” ዝብል ምላሽ ከምዝተወሃቦም ይገልጽ። “ንቐጻሊ እንታይ ከምዝገብሩና እውን ንፈልጦ ነገር የለን” ድሕሪ ምባል ድማ፡ ንህይወቶም እውን ከምዝሰግኡ ይዛረብ። “ዓለም ለኸ ትካላት ኣብቲ ጉዳይ ኢዶም ኣእትዮም ፍታሕ ክህቡና ንላቦ” ብምባል ተሻቒሉ ምህላዉ፡ ንቢቢሲ ገሊጹ። ምትፍናን መንግስታት ፌደራልን ትግራይን ናብ ኵናት ኣምሪሑ ክልቲኦም ሓይልታት “ኣነ እየ ዝስዕር ኣነ እባ” እናተብሃሃሉ ይቕጽል ኣሎ።	https://www.bbc.com/tigrinya/news-54829873
politics	ኣብ ከተማ ሜክሲኮ ሓያል ኵናት ተላዒሉ	ኣብ ሰሜናዊ ክፋል ከተማ ሜክሲኮ ኣብ ሞንጎ ኣካላት ጸጥታ መንግስትን 'ሲናሎ' ዝተባሃሉ ጉጅለ ኣሰጋገርቲ ዕጸፋርስን ብርቱዕ ኵናት ጀሚሩ። እዚ ኵናት ኦቫድዮ ጉዝማን ሎፐዝ ዝተብሃለ መራሒ ጉጅለ 'ሲናሎ' ብፖሊስ ምስ ተታሓዘ እዩ ጀሚሩ። ኦቫድዮ ጉዝማን ሎፐዝ፡ ወዱ ንፍሊጥ መራሒ ጉጅለ ኣዛዋዋሪ ዕጸ ፋርስ ኢል ቻፖ ጉዝማን ኮይኑ፡ ኢል ቻፖ ብፖሊስ ሜክሲኮ ምስ ተታሓዘ ኣብ ኣመሪካ ንሕልፈት ተፈሪዱ ኣብ ቤት ማእሰርቲ ዝርከብ እዩ። ወዲ 62 ዓመት ኢል ቻፖ ጉዝማን፡ ኣብ ኒው ዮርክ ኣብ ፍርዲ ኣብ ዝቐረበሉ፡ ብምስግጋር ዕጸፍርስን ዘይሕጋዊ ገንዘብን ዝርከቦም 10 ክስታት ገበነኛ ኮይኑ ስለዝተረኸበ'ዩ ንሕልፈት ተፈሪዱ። ኢል ቻፖ ጉዝማን፡ ኣብ 2015 ካብቲ ኣብ ሜክሲኮ ተኣሲርሉ ዝነበረ ቤት ማእሰርቲ ብትሕቲ መሬት ፍሒሩ ካብቲ ቤት ማእሰርቲ ድሕሪ ምህዳሙ፡ ኣብ 2017 ዳግማይ ተታሒዙ እዩ ናብ ኣሜሪካ ተረኪቡ። እዚ ኣብ ሜክሲኮ ብፖሊስ ዝተታሓዘ ኦቫድዮ ጉዝማን ሎፐዝ፡ እቲ ቀንዲ ናብ ኣሜሪካ ዕጸፋርስ ዘሰጋግር ምዃኑ'ዮም ሰብ መዚ ዝሕብሩ። ፖሊስ ንኦቫድዮ ጉዝማን ሎፐዝ ፈተሻ እናገበሩ እንከለዉ ኣብ ሓደ ገዛ ከም ዝረኸብዎ'ዮም ዝሕብሩ። ኣባለቱ ድማ ንኦቫድዮ ጉዝማን ሎፐዝ ካብ ኢድ ፖሊስ ንምንጋፍ ብርቱዕ ኵናት ከም ዝኸፈቱ ተፈሊጡ። ኣብ 20ታት ዝርከብ ኦቫድዮ ጉዝማን ሎፐዝ ኣብኡ ኣብ ትሕቲ ቀይዲ ምስ ኣተወ፡ ነቲ ጉጅለ ኣብ ምምራሕ ዓቢ ተራ ከም ዝነበሮ'ዩ ዝሕብር። ብምኽንያት ምዝውዋር ዕጸ ፋርስ ብመንግስቲ ኣሜሪካ ክህደን ከም ዝጸንሐ'ውን ማዕከናት ዜና ሜክሲኮ ገሊጸን። ክሳብ ሕጂ፡ በቲ ኣብ ሞንጎ ኣካላት ጸጥታ ሜክሲኮን  'ሲናሎ' ዝተባሃሉ ጉጅለ ኣሰጋገርቲ ዕጸፋርስን ዘካይድዎ ዘለዉ ኵናት፡ ቁጽሪ ምውታት እኳ እንተዘይተፈለጠ፡ ማዕከናት ዜና ግን ኣስእል ናይ ብዙሓት ዝሞቱ ሰባት የርእያ ነይረን።	https://www.bbc.com/tigrinya/news-50093531
business	መገዲ ኣየር ናይጀርያ፡ በረራት ደው ከብል ንዘሕለፎ ውሳነ ከም ዝሰረዘ ኣፍሊጡ	መገዲ ኣየር ናይጀርያ፡ ነቲ ብሰንኪ ወሰኽ ዋጋ ነዳዲ፡ ካብ ሰኑይ ኣትሒዙ ክቋርጾ ወጢንዎ ዝነበረ በረራታት ውሽጢ ዓዲ፡ ድሕሪ ዘጋጠሞ ተሪር ተቓውሞ ከም ዝሰረዞ ኣፍሊጡ። ኣብዚ ዓመት፡ ዋጋ ነዳዲ ክጽወር ብዘይክእል መጠን፡ ብኣርባዕተ ዕጽፊ፡ እዩ ወሲኹ ይብሉ ኦፐሬተራት መገዲ ኣየር ናይጀርያ [AON]። እዚ ኸኣ ብቐንዱ ምስቲ ኣብ ለካቲት ዝጀመረ ወራር ሩስያ ኣብ ልዕሊ ዩክረይን ዝተሓሓዝ እዩ። እንተዀነ እተን መገዲ ኣየራት፡ እቲ ኣብዚ ጉዳይ ዝምልከት ምስ መንግስቲ ዝግበር ዘሎ ዝርርብ እናቐጸለ እንከሎ፡ ስርሐን ክቕጽላ ምዃነን ኣፍሊጠን ኣለዋ። ብመንግስቲ፡ ክሳዕ ሕጂ ዝተወሰነ ውሕስነት ተዋሂብወን ከም ዘሎ ድማ ኣፍሊጠን ኣለዋ። እቲ ብመገዲ ኣየራት ናይጀርያ፡ በረራት ውሽጢ ዓዲ ደው ንምባል ዝሓለፈ ዓርቢ ዝወጸ ውሳነ፡ ብመንግስቲ፡ ተጠቀምትን፡ መሰል ተጠቀምቲ ዝሕልዉ ኣካላትን'ዩ ብርቱዕ ተቓውሞ'ዩ ገጢምዎ። ነዚ ስዒቡ ብመገዲ ኣየር ናይጀርያ ዝተወስደ ውሳነ ምስራዝ'ቲ ውጥን፡ ንብዙሓት ስርሓቶም ከይሰናኸል ኣብ ወጥሪ ዝጸንሑ ተጓዓዝቲ ሩፍታ ፈጢሩ ከም ዘሎ ተፈሊጡ'ሎ። እንተዀነ፡ እቲ ኣብ መንጐ መገዲ ኣየር ናይጀርያን መንግስቲ ናይጀርያን፡ ዝግበር ዘሎ ዝርርብ ማዕረ ክንደይ ዘላቒ ፍታሕ ከምጽእ ከም ዝኽእል ዛጊት ዝተፈለጠ ጭቡጥ ነገር የለን። ንትሽዓተ መጓዓዝያታት ነፈርቲ ውሽጢ ሃገር ዝውክል 'ኦፐሬተራት መገዲ ኣየር ናይጀርያ' [AON]፡ ዝሓለፈ ኣርባዕተ ኣዋርሕ ኣገልግሎት በረራ ብድጐማ ክኸይድ ከም ዝጸንሐ ይገልጽ። ብሕጽረት ነዳዲ ዝምኽነ፡ ካብ ዝሓለፈ ወርሒ መጋቢት ኣትሒዙ ሓያለ በረራታት ክስረዝን ክደናጐን ከምዝጸንሐ ይፍለጥ። ካብ ዝሓለፈ ሒደት ሳምንቲ ኣትሒዙ'ውን ዋጋ ትኬት ኣብ ገሊኡ ክሳብ ሰለስተ ዕጽፊ ወሲኹ ተራእዩ። መንገደኛታት ናይጀርያ፡ ኣብ ውሽጢ ዓዲ በቲ ዋጋኡ ዘንቈልቍል ዘሎ 'ናይራ' [ባጤራ ናይጀርያ] ዝኸፍሉ ኰይኖም፡ ኣቕረብቲ ነዳዲ ግን ብዶላር እዮም ክፍሊቶም ዝሓቱ። ናይጀርያ ኣብ ኣፍሪቃ ቀዳመይቲ ነዳዲ እተፍሪ ሃገር ትዅን እምበር፡ ዳርጋ ዅሉ ነዳዲ ነፈርቲ ካብ ደገ እያ ተእትዎ። ኣብታ ሃገር ካብን ናብን ዝግበር ጕዕዞ ጸጥታዊ ስግኣት ስለዘለዎ፡ ብፍላይ እቶም ዓቕሚ ዘለዎም ብነፈርቲ ክጓዓዙ ይመርጹ። ኣብታ ሃገር፡ ንዓበይቲ መካይን ዒላማ ዝገበረ ክትራን፡ ተጓዓዝቲ ምጫዋይን ኣምሳያ ገንዘብ ምሕታትን ልሙድ እዩ።	https://www.bbc.com/tigrinya/news-61375904
technology	ብዘይ መራሒ' ትሕምበብ ዝነበረት መኪና ተስላ ብዘጋጠማ ሓደጋ ክልተ ሰባት ሞይቶም	"ኣብ ቴክሳስ፡ ብዘይ መራሒ ትሕምበብ ዝነበረት ተስላ ዝዓይነታ መኪና ምስ ገረብ ድሕሪ ምግጫዋ ብምቅጻላ ክልተ ሰባት ሞይቶም። እቲ ሓደጋ ዘጋጠመሉ እዋን ኣብ ናይ መራሒ መኪና ስፍራ ዝተቐመጠ ሰብ ከም ዘይነበረ ፖሊስ ሓቢሩ። እታ ብልዑል ፍጥነት ትጓዓዝ ዝነበረት ናይ 2019 ሞዴል ኤስ ዝዓይነታ ተስላ፡ ኣብ ኩርቫ ብዘይምጥዋያ እያ ምስ ገረብ ተጋጭያ። እቶም ግዳይ ኮይኖም ዘለው ሰባት ክልቲኦም ኣብ 50ታት ዕድመ ዝርከቡ ኮይኖም፡ እቲ ሓደ ኣብ ቅድሚት ኣብ ናይ ተሳፋሪ መንበር እቲ ካልኣይ ድማ ኣብ ናይ ድሕሪት መንበር እዮም ተረኺቦም። ኮንስታብል ማርክ ሀርማን ኣብ ዝሃቦ መግለጺ፡ ዛጊት ተረኺቡ ብዘሎ መረዳእታ፡ ""ኣብ እዋን ምግጫው ነታ መኪና ዝዝውራ ሰብ ኣይነበረን"" ኢሉ። ቢቢሲ ካብ ቴስላ ርእይቶ ንምርካብ ዝገበሮ ፈተነ ኣይተዓወተን። እታ መኪና እቲ ተስላ ዘማዕብሎ ዘሎ 'ኣውቶፓይለት' ማለት መኪና ብዘይ ዘዋሪ ትንቀሳቐስ እንተነይራ ኣይተነጸረን ኣሎ። ብመፍረ ብኤሌክትሪክ ዝሰርሓ መካይን ዝፍለጥ ኩባንያ ተስላ ብዘይ መራሒ መኪና ባዕለን ዝዝወራ መካይን ኣብ ምምዕባል ክሰርሕ ጸኒሑ እዩ። ዋና ኣካያዲ ስራሕ ተስላ ኢሎን መስክ፡ ኣብዚ ዓመት ""ምሉእ ብምሉእ ባዕለን ዝዝወራ"" መካይን ናብ ዕዳጋ ከቕርብ ተሊሙ ነይሩ። ኣብ ዝሓለፈ ወርሒ ግና ሃገራዊ ምሕደራ ውሕስነት ትራፊክ ኣሜሪካ፡ ኣብ 27 ሓደጋታት መካይን ተስላ መርመራ ጀሚሩ። ምስ'ዚ ኣብ ዝዛመድ ፍጻመ ብሰኑይ ኣብ ምርኢት መካይን ሻንጋይ ቻይና ሓንቲ ወናኒት ተስላ ""ኣብ ልጓም ጸገም ኣሎ"" ብዝብል ናይ ተቓውሞ ድምጻ ንምስማዕ ኣብ ልዕሊ መኪና ደዪባ ከም ዝተርኣየት ብሉምበርግ ጸብጺቡ። እተን ሞዴል ኤስ ዝዓይነተን መካይን ኣብ ዝተፈላለየ እዋናት ባርዕ ኣጋጢምወን እዩ። ኣብ 2018 ሚካኤል ሞሪስ ዝተባህለ ብሪጣንያዊ ናይ ቴለቪዥን ዳይሬክተር ዝዝውራ ዝነበረ ተስላ ክትቃጸል እንከላ፤ ኣብ 2016 እውን ኣብ ፈረንሳ ሞዴል ስ ተመሳሳሊ ጸገም ኣጋጢምዋ እዩ። ኣብ 2013 ብርክት ዝበላ ተስላ ሞዴል ኤስ ባርዕ ኣጋጢምወን እዩ።"	https://www.bbc.com/tigrinya/news-56810361
technology	ፌስቡክ ናይ ሓሶት በዓልሞያ ብምጥቃስ ስኑዕ ሓበሬታታት ንዝዘርግሑ ገጻት ሰሪዙ	"ፌስቡክ ልዕሊ 500 ናይ ሓሶት ሓበሬታ ዘርጊሖም ዝበሎም ቻይና ንዝመበቆሎም ገጻት ኣልዩ። እቶም ገጻት ""ዊልሰን ኤድዋርድስ"" ናይ ዝተባሃለ ስዊዘርላንዳዊ ተመራማሪ ምዃኑ ዝገለጽዎ ኣመሪካ ንመበቆል ኮቪድ-19 ንምፍላጥ ዝግበር መርመራታት ኢዳ ተእትወሉ ከም ዘላ ዝገልጽ ርእይቶታት ከቃልሑ ዝጸንሑ እዮም። ርእይቶታት ኤድዋርድ ኣብ መንግስታዊ መራኸቢ ብዙሓን ቻይና'ውን ብሰፊሕ ተጋዊሑ እዩ። ኤምባሲ ስዊዘርላንድ ግና ከምኡ ዝበሃል ሰብ ከምዘየለ ገሊጹ። ኣደ ኩባንያ ፌስቡክ ዝኾነ ሜታ ኣብ ዝዘርግሖ ሓበሬታ፡ እቲ ብማሕበራዊ መራኸቢታት ዝተኻየደ ጎስጓስ ኣብ ኣመሪካን ብሪጣንያን ንዝርከቡ ተዛረብቲ ቋንቋ እንግሊዝን ኣብ ታይዋን፡ ሆንግ ኮንግን ቲበትን ዝርከቡ ተዛረብቲ ቋንቋ ቻይናን ዒላማ ዝገበረ ምንባሩን ብዓቢኡ ዕውት ከምዘይነበረን ገሊጹ። ኣቐድም ኣቢሉ ኣብ ወርሒ ሓምለ ብሓደ ዊልሰን ኤድዋርድስ ዝተባሃለ ስዊዛዊ ተመራማሪ ከምዝውነን ዝገልጽ ገጽ፡ ኣብ ፌስቡክን ትዊተርን ኣብ ዝዘርግሖ ሓበሬታ ኣመሪካ ኣብ ልዕሊ ንመበቆል ኮቪድ-19 ዘጽንዑ ተመራመርቲ ውድብ ጥዕና ዓለም ጸቕጢ ትገብር ከምዘላን ንቻይና ንምጥቃን ትፍትን ምህላዋን ገሊጹ ነይሩ። ሲጂቲኤን ዝተባህለ መደበር ተለቪዢን፡ ሻንጋሃይ ደይሊን ግሎባል ታየምስን ዝርከብዎም መንግስታዊ መራኸቢ ብዙሓን ነቲ ተመራማሪ ስነህይወት ብምጥቃስ ጸብጻባት ኣዳልዮም። ኤምባሲ ስዊዘርላንድ ግና: ኣብ ወርሒ ነሓሰ ኣብ ዝዘርግሖ ሓበሬታ፡ እቲ ናይ ፌስቡክ ገጽ ቅድሚ እቲ ናይ ፈለማ ልጥፎ ቅድሚ ክልተ ሰሙናት ከምዝተኸፈተን ሰለስተ ኣዕሩኽ (ፍሬንድስ) ጥራይ ከም ዝነበሮን ብምጥቃስ እቲ ዝተጠቐሰ ሰብ ብህይወት ናይ ምህላው ተኽእሎ ጸቢብ ምዃኑ ሓቢሩ። ወሲኹ'ውን ብዊልሰን ኤድዋርድስ ዝተመዝገበ ተወላዲ ስዊዝ ከምዘየሎን በቲ ስም ዝተዳለወ መጽናዕታዊ ጽሑፍ ከምዘይተረኽበን ብምግላጽ መራኸቢ ብዙሓን ቻይና ነቲ ስም ዝጠቅስ ትሕዝቶታት ክኣልዩ ሓቲቱ። ኩባንያ ሜታ ኣብ ናይ ወርሒ ሕዳር ጸብጻቡ: ኣብቲ ጉዳይ ዝገበሮ ምጽራይ እቶም ገጻት ካብ ቻይና ዝነቐሉ ከም ዝኾኑን ምስ መንግስቲ ቻይና ምትእስሳር ዘለዎም ሰባት ብድሕሪት ምህላዎምን ከምዘነጸረ ገሊጹ። ሲቹዋን ሳይለንስ ኢንፎርሜሽን ቴክኖሎጂ ኣብ ዝተባሃለ ቻይናዊ ትካል ምስ ዝሰርሑ ሰባት ከም ዝተሓሓዝ'ውን ኣፍሊጡ። እቲ ትካል ንኣሃዱ ስለያ ቻይና ቴክኒካዊ ድጋፍ ዝህብ መርበብ እዩ። ፌስቡክ 524 ኣካውንትታት፣ ኣርባዕተ ጉጅለታት (ግሩፕስ) ከምኡ'ውን 20 ገጻትን 86 ናይ ኢንስታግራም ገጻትን ምእላዩ ገሊጹ። እቲ ብስዊዘርላንዳዊ ተመራማሪ ስነህይወት ዝተነግረ ከም ዝኾነ ዝተገለጸ ሓበሬ:ታ ፈለማ ብናይ ሓሶት ገጻት ፌስቡክ እዩ ተቓሊሑ። ድሒሩ ድማ ናብ ሓቀኛ ገጻት ፌስቡክ በጺሑ። ንመበቆል ኮቪድ-19 ብዝምልከት ዝካየድ መርመራ ኣብ መንጎ ኣመሪካ፡ ቻይናን ካልኦት ሃገራትን ጠንቂ ምስሓሓብ ክኸውን እንከሎ፡ ሎሚ ድሕሪ ክልተ ዓመት'ውን ብዛዕባ መበገሲ እቲ ቫይረስ ዝፍለጥ ነገር ውሑድ እዩ።"	https://www.bbc.com/tigrinya/news-59509147
politics	ካብ ሃዋሳ ናብ ካልኦት ከባብታት ሲዳማ ዝላባዕ ዘሎ ናዕቢ	"ትማሊ ኣብ ከተማ ሃዋሳ ኣጋጢሙ ዝነበረ ናዕቢ፡ ኣብቂዑ፡ ሎሚመዓልቲ ኣብታ ከተማ ኣንፃራዊ ሰላም ከምዝሰፈነ፡ ዘዘራረብናዮም ነበርቲ እታ ከተማን ሽማግለታት ዓድን ገሊፆም። ሕዚ'ውን ኣብታ ከተማ ዋላ'ኳ ስግኣት ፀጥታ እንተሃለወ፡ ሎሚ መዓልቲ ግና ገለ ትካላት ንግዲ ከምዝተኸፈቱን ዝተወሰና ባጃጃት ድማ ኣብ ጎደናታት እታ ከተማ ከምዝተርኣያን ነበርቲ ንቢቢሲ ተዛሪቦም። ካብ ትማሊ ኣትሒዙ ዝተቛረፀ ኣገልግሎት ኢንተርኔት እታ ከተማ ሎሚ'ውን ቀፂሉ ኣሎ፤ ኣገልግሎት ኢንተርኔት ዋይፋይ እውን ኣብታ ከተማ ካብ ዝርከባ ሆቴላት ኣረጋጊፅና። ምስቲ ዝነበረ ናዕቢ ተተሓሒዙ ቁፅሮም ብንፁር ዘይተፈለጡ ሰባት፡ ብኣካላት ፀጥታ  ከምዝተኣሰሩ ስሞም ንከይግለፅ ዝሓተቱ ኣባል ፖሊስ እታ ከተማ፣ ሽማግለ ዓድን ነበርትን እታ ከተማ ኣረጋጊፆም። ትማሊ ዝተኣሰሩ መናእሰይ ንከፍትሑ ኣብ ጣብያ ፖሊስ ከምዝርከቡ ዝሓበሩልና ሓደ ሽማግለ ዓዲ፡ ትማሊ ኣብታ ከተማ ዝነበረ ሃዋህው፡ ምስ ሎሚመዓልቲ እንትነፃፀር፡ እታ ከተማ ኣንፃራዊ ሰላም ከምዝዓሰላ ኣረጋጊፆም። ንዝተፈጠረ ፀገም ንምቁፅፃር ካብ ካልእ እዋን ብዝተፈለየ ኣብታ ከተማ ዝተዋፈረ ፍሉይ ሓይሊ እቲ ክልል፣ ሰራዊት ምክልኻል እታ ሃገርን ኣባላት ፖሊስን ኣብታ ከተማ ብብዝሒ ከምዝርከቡ ዝገለፁ እቶም ነበርቲ፡ ሕዚ እውን ኣብታ ከተማ ወጥሪ ከምዘሎ ኣይከሓዱን። እዚ ኣጋጣሚ ካብታ ከተማ ሓሊፉ ኣብ ካልኦት ከባብታት እውን ጉድኣት ኣስዒቡ እዩ። ካብ ሞንጎ እዚኦም ድማ፡ ኣብ ከባብታት ይርጋለም፣ ኣለታወንዶ፣ በንሳን ለኩን ፀገም ከምዝነበረ ተዛሪቦም። ኣብ ኣለታወንዶ ንነዊሕ ዓመታት ብስራሕቲ ንግዲ ይመሓደሩ ዝነበሩ ሓደ ነባሪ፡ ብዛዕባ እቲ ትማሊ ኣብታ ከተማ ዝነበረ ኩነታት ንቢቢሲ ኣብ ዝሃብዎ ቃል፡ ""ኣብ ኣላታወንዶ ዝተፈፀመ ኣይኮነን'ዶ ተዘሪቡ፡ ብቪድዮ እንተተትርእዮ እውን ኣይትኣምኖን"" ይብሉ። ኣብ ኣለታወንዶ ብልሙድ ዓረብ ተብሂሉ ኣብ ዝፅዋዕ ከባቢ ዝርከቡ መሸጢ ብትን ጨርቅታትን ታይዋንን መናሃርያን ኣብ ዝበሃሉ ከባብታት ዝርከቡ ሹቓት እውን ንብረትታት ከምዘዓነዉ ተዛሪቦም። ካብ ጎረባብቲ ቀበሌታት ዝመፅኡ መናእሰይ ምስ ውሱናት መናእሰይ እታ ከተማ ብምዃን፡ ስም ዝርዝር ነጋዶ ብምሓዝ፡ ኣብ ገዝኦምን ናይ ንግዲ ቦትኦምን ጥቕዓት ፈፂሞም ኢሎም። ዝሞተ ወይ ዝቖሰለ ሰብ ምህላዉ ከምዘይፈልጡ ዝሓበሩ እቶም ነባሪ፡ ካብ ካልእ ከባቢ ኣብ ናይ ዝመፅኡ ሕድሕድ ነጋዶ መንበሪ ገዛን ናይ ንግዲ ቦታን ብምእታው፡ ንብረቶምን ገንዘቦምን እንትቃፀል ከምዝረኣዩ ሓቢሮም። እቶም መናእሰይ ንብረት ካብ ምቅፃል ወፃኢ ከምዘይዘመቱ ብምግላፅ፡ ኣብታ ከተማ ፍሉጣት ኣብ ዝኾኑ ናይ ንግዲ ቦታታት ጉድኣት ከምዝበፅሕ ኣብሪሆም። መናእሰይ እታ ከተማ ካብ ረፋድ ሰዓት ኣርባዕተ ጀሚሮም ንብረት ምዕናው ከምዝጀመሩ ዝተዛረቡ እቶም ነባሪ፡ ምሉእ መዓልቲ ፖሊስ እታ ከተማ ከምዘይሓገዞም ብመረረት ገሊፆም። ምሸት ተኹሲ ከምዝነበረን፡ ምስወግሐ ግና ፖሊስ ፌደራልን ሰራዊት ምክልኻልን ናብታ ከተማ ምእታዉ፤ ምንቅስቓስ እታ ከተማ ድማ ምሉእ ብምሉእ ከምዝተዓገተን ብምግላፅ፡ ፖሊስ እታ ከተማ እናተዘዋወሩ ሰባት ካብ ገዝኦም ንከይወፅኡ የጠንቅቕ ከምዘሎ ተዛሪቦም። ሓላፊ ቤት-ማዘጋጃ ኣለታወንዶ ኣይተ ፍሬው ኣለሙ እውን፡ ትማሊ ኣብታ ከተማ ዘይምርግጋዕ ኣጋጢሙ ከምዝነበረ ንቢቢሲ ብምርግጋፅ፡ ኣብ ልዕሊ ሰባት ጉድኣት ከምዘይበፅሐ፡ ሎሚመዓልቲ ድማ ኣብታ ከተማ ኣንፃራዊ ሰላም ሰፊኑ እዩ ኢሎም። ካልእ ነባሪ ከተማ ይርጋለም ድማ፡ እታ ከተማ ካብ ትማሊ ጀሚሩ ሰላም ከምዝረሓቓ ተዛሪቦም። "" ትማሊ ካብ ሰዓት ኣርባዕተ ጀሚሩ፡ ነገራት ቀስብቐስ እናተለወጡ መፂኦም፤ ሰባት ተወቒዖም እዮም፤ ዝተሰረቑን ዝተቓፀሉን ኣባይቲ ኣለዉ። ክልተ ናይ ምምሕዳር መኻይንን ሓደ ፋብሪካ ሕሩጭን ተቓፂሎም እዮም"" ኢሎም። ኣብ ከተማ ይርጋለም ሓላፊ ቤት-ፅሕፈት ገዛኢ ውድብ (ሰልፊ) ደኢህዴን ኣይተ ባጢሶ ባቲሶ ብወገኖም፡  ትማሊ ኣብታ ከተማ ወጥሪ ከምዝነበረ ኣሚኖም። ነዚ ስዒቡ ድማ ኣራዳ ኣብ ዝበሃል ከባቢ ናይ ሸውዓተ ውልቀሰባት መንበሪ ኣባይቲ፣ ኣብ ካልእ ከባቢ ድማ ሰለስተ ኣባይቲ፣ ፋቭሪካ ሕሩጭ፣ ናይ ከንቲባን ናይቲ ውድብ ን መኻይን፣ ናይ ትካል ገባሪ ሰናይ  መኪና፣ ናይ ኣረጋሽ ሎጅ ሰለስተ መኻይን ከምዝተቓፀለ ተዛሪቦም። ካልእ ዘዘራረብናዮ ነባሪ ድማ፡ ዋላ እኳ ሎሚመዓልቲ ናዕቢ እንተዘየለ፡ እቲ ወጥሪ ግን ከምዘይሃድአን ኣብታ ከተማ ሰራዊት ምክልኻል ከምዝርከብን ገሊፁ። ኣብታ ከተማ ኣገልግሎት መጓዓዝያ ከምዝተቛረፀን፡ ትካላት ንግዲ'ውን ከምዝተዓፀዉን ብምሕባር፡ ""ባንክታትን ኣብያተ-ፅሕፈት መንግስትን"" ከምዝተዓፀዉ ተዛሪቡ። ትማሊ ኣብ ዝነበረ ተቓውሞ ህይወት ሓደ ሰብ ከምዝሓለፈን፡ ክልተ ሰባት ምቑሳሎም ከምዝሰምዐን ድማ እቲ ነባሪ ሓቢሩ። እቲ ዝሞተ ሰብ ኣካል እቲ ተቓውሞ ከምዘይነበረን፡ ንንግዲ ካብ ገጠር ናብ ከተማ ዝኸደ ሰብ ከምዝኾነ ወሲኹ ሓቢሩ። ንዓመታት እናተንከባለለ ዝመፅአ ሕቶ ክልል ምዃን ዞባ ሲዳማ፡ 11 ሓምለ 2011 ኣቆፃፅራ ኢትዮጵያ መልሲ ክረክብ እዩ ዝብል ትፅቢት ነይሩ። ሽማግለታት ዓዲ ምስ መንግስቲ ኣብ ዝዝትይሉን እዋን፡ ቦርድ መረፃ እታ ሃገር፣ ፕረዚደንት እታ ክልልን ምምሕዳር እታ ዞባን ኣብ መወዳእታ ዝሃብዎ መግለፂ፡ ነቲ ዘጋጠመ ምስሕሓብን ጎንፅን መንቀሊ ከምዝኾነ እቲ ነባሪ ገሊፁ። ትማሊ፡ ""ሕገ-መንግስታዊ መሰልና ይከበር፣ መንግስቲ ንሕቶና መልሲ ይሃብ"" ዝብሉ ጭርሖታት ካብ ሰልፈኛታት ከምዝተሰምዑ እውን ተዛሪቡ። ሓላፊ እቲ ውድብ (ሰልፊ)፡ ኣብቲ ጎንፂ ካብ ገጠር ዝመፅአ ሓደ ውልቀሰብ፡ ካብ ኣካላት ፀጥታ ብዝተተኮሰ ጥይት ከምዝሞተ ብምርግጋፅ፡ ሬሳ መዋቲ ናብ ከባቢኡ ከምዝተሰነየ ኣሚኖም። ኣይተ ባጢሶ፡ ንብረቶም ዝተቓፀሎም ካብ ካልእ ከበባቢ ዝመፅኡ ሰባት እዮም ንዝብል መልሲ እንትህቡ ድማ፡ ገዝኦም ዝተቓፀሎም ሰባት ግና ሕቶ ክልልና ንከይምለስ ዝገበሩ ሰባት እዮም ዝብሉ ሰባት ምህላዎም ምስመዖም ገሊፆም። መሪፆም ከምዘቃፀሉ እውን ተዛሪቦም። ካብ ትማሊ ምሸት ጀሚሩ፡ ተወሳኺ ሓይሊ ምክልኻል ከምዝኣተዉ ዝተዛረቡ እቶም ሓላፊ፡ ኣብ ቀይዲ ዝኣተዉ መናእሰይ ምህላዎም ከምዘይፈልጡ ሓቢሮም። ካብ ሃዋሳ ክሳብ ዲላ ከምኡ እውን፡ ክሳብ ኣለታወንዶ ዝወስድ መገዲ ስለዝተዓፀወ፡ ሰራዊት ምክልኻል ክንቀሳቐስ ከምዘይኸኣለ ድማ ነበርቲ ገሊፆም። ሓላፊ እቲ ውድብ እውን መገድታት ከምዝተዓፀዉ ኣይሓብኡን። ""ይርጋኣለም ሎሚዓልቲ ኣብ ኣንፃራዊ ሰላም እያ"" ዝበሉ እቶም ሓላፊ፡ ካብ ገጠር ናብ ከተማታት ዝግበሩ ምንቅስቓሳት፡ ምስ ሰራዊት ምክልኻልን ኣማሓደርቲ ቀበሌን ብምዝርራብ ንግዚኡ ከምዝተዓገቱ ገሊፆም። ብሓፈሻ ኣብ ዞባ ሲዳማ፡ ብዛዕባ ዘሎ ሃዋህው፡ ዝርዝር ሓበሬታ ንምርካብ ዝደወልናሎም ዝምልከቶም ኣካላት ፀጥታ፡ ብሰንኪ ምድርራብ ስራሕ፡ ንሕቶና መልሲ ክህቡ ከምዘይኽእሉ ገሊፆምልና። ኣብ ዝተፈላለዩ ከባብታት ብዘጋጠመ ናዕቢ፡ መጠን ብዕሊ ዘይተፈለጠ ንብረት ከምዝዓነወ፡ ቢቢሲ ዘዘራረቦም ነበርትን ሰበስልጣን እቲ ከባብን ኣረጋጊፆምልና እዮም። ኣብ ልዕሊ ሰብ ብዛዕባ ዘጋጠመ ጉድኣት ኣመልኪቱ ብዝተፈላለዩ ወገናት ዝግለፅ ኣሃዝ መወትቲ እኳ እንተሃለወ፡ ንምርግጋፅ ግን ከቢድ ኮይኑ ኣሎ።"	https://www.bbc.com/tigrinya/news-49048032
health	ጥዕና ኣእምሮ፡ ስንባድ፡ ምጽናት ዓሌትን ዘይርአ በሰላን - ዛንታ ውጻእ ኣብ ሩዋንዳ ዝተፈጸመ ጽንታ	ንጉዳየይ ብቕሉዕ ክዛረበሉ ከለኹ ሎሚ ፈለማይ’ዩ፤ ኣዕርዩ ውልቃውን ንመሓዙት ይኹን ንመሳርሕተይ ንዓመታት ዘይነገርክዎምን ኣብ ውሽጠይ ዝተደጎለን ጉዳይ። ግን ሓቂ ንምዝራብ ንነዊሕ እዋን እቲ ዘለኹሉ ጸገም ጥዕና: እንታይ ከምዝኾነን እንታይ ከምዝበሃልን ኣይፈልጦን ጸኒሔ። ሎሚ ግን ፈሊጠዮ’ለኹ፤ ብድሕሪ እቲ ቆልዓ ኮይነ ኣብ ሩዋንዳ ዝተፈጸመ ምጽናት ዓሌትን ካልኦት በዳህቲ ተጓንፎታትን ብሳይንሳዊ ኣጸዋውዓ ‘ፖስት ታራውማቲክ ስትረስ ዲስኦርደር’ [ብድሕሪ ሓደ ዘሰንብድ ፍጻመ ዝፍጠር ቅልውላው ጥዕና-ኣእምሮ] ከምዘለኒ ተገንዚበ። ኣብ ዝኾነ እዋን መጺኡ ክሳብ ንምስትንፋስ ኣብ ዝጽገመሉ ደረጃ ዘብጽሓኒ ዘቐንዙ ስምዒት ይፈጥረለይ። ብተዘክሮ ምልስ ክብል ከለኹ፤ ኣብ 1980ታት ኣብ ዋና ከተማ ሩዋንዳ ኪጋሊ ሓገዞም ምስ ዘይፍለየኒ ወለደይ እናነበርኩ ልክዕ ከም ካልኦት ህጻናት ሕጉስቲ ቆልዓ ነይረ። ሽዑ ኣነ፣ ኣደይን ንእሽቶ ሓወይ ጁኒየርን ነይርና። ጁኒየር ግን ቀዳማይ ዓመት ልደቱ ንምኽባር’ውን ኣይተዓደለን። ኣነ ቆልዓ 2 ዓመት እናሃለኹ ብሕማም ተፈልዩና፤ እዚ ንዓይ ንፈለማ እዋን ዝሰኣንክዎ ዓብዪ ነገር ነይሩ። ቆልዓ ስለዝነበርኩ’ምበር ንሓወይ ምስኣንስ ኣይምተጻወርክዎን። ዕድመ እናወሰኽኩ ምስመጻእኹ ግን እቲ ብድሕሪ ዝኾነ ዓይነት ዘሰንብድ ተጓንፎ ስዒቡ ዝመጽእ ቅልውላው ጥዕና-ኣእምሮ ክምዕብል ጀሚሩ። እቲ ካልኣይ ልቢ ዝሰብር ክስተት ዘጋጠመኒ 10ይ ዓመት ዕለተ ልደተይ ንከኽብር ክልተ ወርሒ ምስተረፈኒ ነይሩ። ሽዑ ኣደይ ብሰንኪ ሕማም ስኢነያ። ኣብ ናይ ሆስፒታል ዓራት ደቂሳ ካብ ጎና ዘይፍለየሉ ኩነታት ሎሚ’ውን ይዝከረኒ፤ ነታ ናይ ንጉሆ ጸሓይ ከመይ ከምእተስተማቕራ ምርኣይ ስለዘሕጉሰኒ ካብ ጎና ክፍለ ኣይደልን። ግን ከኣ ንቖርበታ ክተናኽፎ ከለኹ ደሪቑ ነይሩ። ክብደት ሰብነታ ብዝለዓለ መጠን ነኪዩ ብምንባሩ ዳርጋ ዝተረፋ ነገር ኣይነበረን። ንሳ ምስ ሞተት ንዓይ ዳርጋ ዓለም ኩሉ ፍጻመ ዝረኸበ መሲሉ’ዩ ተሰሚዑኒ። ክንድቲ በዞም ክልተ ኣጋጣምታት ክሓዝኖ ዝነበረኒ ግን ኣይሓዘንኩን።  ብድሕሪኡ ናብታ ሎሚ ኣደይ እናበልኩ ዝጽውዓ ኣሞይን ሓሙሽተ ደቃን ከይደ። ኩሎም ሓገዝተይ ነይሮም። ወርሒ ሚያዝያ 1994 ቆልዓ 12 ዓመት ኣብ ዝነበርኩሉ: ንህይወተይ ኩሉ ፍጻመ ኮይኑ ዝተሰምዓኒ ዓሌታዊ ምጽናት ተፈጺሙ። ሕሉፋውያን ኣባላት ዓሌት ሁቱ ኣብ ልዕሊ ውሑዳን ማሕበረሰብ ቱትሲ ብዝፈጸምዎ ዘርኣዊ ምጽናት ኣብ ውሽጢ 100 መዓልታት ጥራይ 800,000 ሰባት ተቐቲሎም። ካብዚ ንምህዳም ካብ ኪጋሊ ብምውጻእ ናብታ ኣብ ጥቓ ዶብ ዴሞክራሲያዊት ሪፐብሊክ ኮንጎ ትርከብ ንእሽቶ ከተማ ጊሰኒ ጉዕዞ ጀሚርና። እንተኾነ እቲ መጥቃዕቲ ደድሕሪና ስለዝሰዓበ ኣብ ጉዕዞና ብዕጡቓት ሚሊሻታት ደው ክንብል ተገዲድና። ዘፍርሕ ህሞት ነይሩ፤ እዞም መስተ ሰትዮም ዝሰኸሩን ውኒኦም ዝሰሓቱን ዝመስሉ ሰባት ዝደለይዎ ነገር ክገብሩ ከምዝኽእሉ ክግንዘብ ኪኢለ። ገሊኦም ገና ቆልዑ እዮም ነይሮም፤ ግን ከኣ ጎዞሞ (ጎጆሞ) ዝሓዙ፣ ኣብትርቲ ዝዓትዓቱ ገሊኦም ከኣ ደም ዝተጸያየቑ ነይሮም። እዚ ንኹሉግዘ ካብ ውሽጠይ ክጠፍእ ዘይኽእል ኣጋጣሚ’ዩ። ብድሕሪ’ዚ ዶብ ሰጊርና ኣብ ኮንጎ ከተማ ጎማ ስደተኛታት ኮይንና ክንነብር ጀሚርና። ኣብኡ ከኣ ብዙሕ ሞት ሪኤ፤ ብዙሓት ብሰንኪ ሕማም ሸሮኽን ውጽኣትን ሞይቶም። ሬሳታት ኣብ ወሰን መገዲ ተደብሪዮም ይረኣዩ። ኣብቲ ኩሉ እዋናት ካብኡ ድማ ናብ ኬንያ ዝመጻእኹሉ ኣጋጣሚ፤ ኣብ መወዳእታ ድማ ጓል 16 ዓመት ኮይነ ናብ ኖርወይ ክኣትው ዕድል ዝረኸብኩሉ ጊዜ ኩሎም ንዓይ ብህይወት ንምትራፍ ኣብ ዝግበር ጻዕሪ ዝነበርኩ ይመስለኒ ነይሩ። እዚ ስምዒት ድማ ሰባት ንዝርከቡሉ ስነልቦናዊ ጸቕጢ (ውጥረት) ክጻወሩ ዘኽእሎም ስነኣእምሮኣዊ ጸፍሒ እዩ። ምስኡ ነነዊሕ እዋን እንተጸኒሕኻ ግን ከቢድ ጉድኣት ከኸትል ይኽእል። ናብ ኖርወይ ኣትየ ቁሩብ ኣእምሮይ ክሕደስ ኣብ ዝጀመረሉ እዋን እቲ ቓንዛ ናብ ሕልናይ ክምለስ ጀሚሩ፤ ሰብ ሞያ ጥዕና ኣእምሮ ከኣ ብድሕሪ ሓደ ዘሰንብድ ክስተት ንዝፍጠር ቅልውላው ጥዕና ኣእምሮ [‘ፖስት ታራውማቲክ ስትረስ ዲስኦርደር’] ከምዝተቓላዕኹ ክግንዘቡ ኪኢሎም። ብርግጽ ኣብ ከምዚ ዝበለ ስምዒት ዘለኹ ኣነ ንበይነይ ኣይኮንኩን። ኣብ ውሽጢ ዝሓለፉ 10 ዓመታት ብዂናት ካብ ዝሓለፉ ሰባት ካብ ሓሙሽተ ልዕሊ ሓደ ሰብ ን‘ፖስት ታራውማቲክ ስትረስ ዲስኦርደር’ ሓዊሱ ኣብ ተመሳሳሊ ቅልውላው ጥዕና ኣእምሮ ከምዝርከቡ መረዳእታ ውድብ ጥዕና ዓለም የመልክት። እቲ ኩነታት ከኣ ንዝተፈላለዩ ዘሰንብዱ ኣጋጣምታት መሰረት ብምግባር ዝተፈጠረ ክኸውን ይኽእል። ሓደ መጽናዕቲ ከምዝሕብሮ ኣብ ሃገራት ትሕቲ ሳህራ ኣፍሪቃ ዝነብሩ ሰባት ንስንባደ ዝተቓልዑ ኮይኖም ምናልባት ከኣ ጸገም ጥዕንኦም ናብ ን‘ፖስት ታራውማቲክ ስትረስ ዲስኦርደር’ ናይ ምዕባይ ተኽእሎ ኣለዎ። ግን ከኣ ኣብ ብዙሓት ሃገራት ንጥዕና ኣእምሮ ዝወሃብ ክንክን ወይ ሓገዝ ብዙሕ ኣይኮነን። ነታ ኣብ ኲናት ሓድሕድ ልዕሊ 10 ዓመት ዝጸንሐት ሰራልዮን ከም ኣብነት እንተወሲድና ኣስታት 10 ሚኢታዊት ካብ 7 ሚልዮን ህዝባ ጸገማት ጥዕና ኣእምሮ ኣለዎም። ብድሕሪ ዘሰንብድ ክስተት ንዘጋጥም ጸገም ጥዕና ኣእምሮ ከምዝተቓላዕኹ ንምዝራብ 30 ዓመታት ወሲዱለይ’ሎ። እንተዘይነግረኩም ነይረ ኣይምፈለጥኩምን። ብዛዕባ እዚ ጉዳይ ግን ብግልጽን ብዘይገለ ሕፍረትን ምዝራብ ኣገዳሲ’ዩ። ብድሕሪኡ ምናልባት ካልኦት ብዙሓት ሰባት ሓገዝ ክረኽቡ ይኽእሉ ይኾኑ።	https://www.bbc.com/tigrinya/news-56887683
health	ኣብ ትግራይ ከቢድ ስግኣት ጥዕና ዝፈጠሩ 3 ተላባዕቲ ሕማማት	"ኣብ ትግራይ ኣብዚ እዋን'ዚ፡ ሰለስተ ሕማማት ማለት ኣንትራክስ፡ ሕማም ዕቡድ ከልብን ዓሶን ኣሰካፊ ኣብ ዝበሃል ደረጃ በጺሖም ምህላዎም ቢሮ ጥዕና 'ቲ ክልል ንቢቢሲ ገሊጹ። ካብቲ ቢሮ ዝተረኽበ ሓበሬታ ከም ዘመልክቶ፡ ነቲ ኲናት ስዒቡ ብሰንኪ ዝተነብረ ዕጽዋ፡ ዋሕዲ መድሃኒትን ምድኻም ኣገልግሎታት ጥዕና 'ቲ ክልል፣ ከምኡ'ውን ምቍራጽ መራኸቢታትን ዋሕዲ ቀረባትን ካልኦት ምስኡ ተኣሳሲሮም ዝማዕበሉ ጸገማትን ጠንቂ ምስፍሕፋሕ እዞም ሕማማት ኰይኖም ኣለው። በዚ መሰረት፡ ቢሮ ጥዕና ትግራይ፡ ነዞም ሰለስተ ሕማማት ዝምልከት ዘቕረቦ ዝርዝር ሓበሬታ ብኸምዚ ዝስዕብ ይቐርብ፤ ኣንትራክስ ኣብ ትግራይ መገረም ብዝብል ዝፍለጥ ኰይኑ፡ ሓደ ካብቶም ብቕልጡፍ ክትፈልጦምን ንሰብ ሞያ ጥዕና ክትሕብሮምን ዝከኣሉ ሕማማት እዩ። ኣብዚ ዓመት (2022) ኣብ ወረዳ ናዕዴር ዓዴት - ዞባ ማእከል ኣብ ሰሙን 10 ሰባት ከምዝተትሓዙ ዘመልክት ፀብፃብ ዝቐረበ ኰይኑ፤ ካብኡ ንደሓር ድማ ኣብተን ናብ ክልላዊ ኣብያተ ጽሕፈት ጥዕና ጸብጻብ ክልእካ ዝኸኣላ ዝተፈላለያ ወረዳታት ብርክት ዝበለ መልከፍቲ ከምዘጋጠመ ተፈሊጡ። ""ብ10 ሰነ 2022 ዓ.ም ኣብ ወረዳ ታሕታይ ቆራሮ ካብ ዝርከባ ጣብያታት ዓዲ-ገሽቲን ዓዲ-ሓበሳይን ከምኡ’ውን ዞባ ሰሜን ምዕራብን  ምብራቕን፡ ሞትን ኣብ ሰብን እንስሳን ዘጋጠመ መልከፍትን"" ዝብል እቲ ቢሮ ሓበሬታኡ ይህብ። ነዚ ስዒቡ ድማ ካብ ትካል መግብን ሕርሻን ዓለም (FAO)፡ ቤት ጽሕፈት ሕርሻን ልምዓት ገጠርን፡ ከምኡ እውን ቢሮ ጥዕና ዝተወደበ ጕጅለ ብ22 ሰነ 2022 ነቲ ኵነታት መርሚሩ ናይ ምክልኻል ስርሓት ክዓምም ተላኢኹ። ሽዑ እቲ ጕጅለ፡ ምስ እንስሳት ምትንኻፍ ካብ ዝነበሮምን ስጋ ዝበልዑን 120 ሰባት፡ እቶም 34 በቲ ሕማም ከምዝተለኸፉ 2 ድማ ከምዝሞቱ ኣረጋጊጹ። ካብ 30 ጥርጡራት እንስሳ ዘቤት እውን [ከብቲ፡ ኣጣልን ኣእዱግን] 23 ሞት ከምዘጋጠመ ተገንዚቡ። ""ኣብ ዳህሳሶም ናብ  12 ወረዳታት ክበፅሑ ዝፈተኑ ኰይኖም፡ ኣብ መገዶም ድማ 13 ኣንትራክስ ዝተለኸፉ ሰባት [ሓደ ኣብ ላዕላይ ማይጨው 12 ድማ ካብ ቆላ ተምቤን] ረኺቦም"" ይብል ቢሮ ጥዕና ናብ ቢቢሲ ኣብ ዝለኣኾ ሓበሬታ። ብሰንኪ ጸገም መራኸቢ ግን ጕጅለታት ምሕደራ ህጹጽ ረድኤት ህዝባዊ ጥዕና [Public health Emergency Management (PHEM)] ካብ ትካላት ጥዕናን ኵለን ወረዳታትን ምሉእ ጸብጻብ ክረኽባ ኣይከኣላን። ካብ መወዳእታ ወርሒ መጋቢት 2022 ጀሚሩ ኣብ ዞባታት ማእከል፡ ሰሜናዊ ምዕራብ፡ ደቡባዊ ምብራቕን ምብራቕን ብሓፈሻ 116 ብመልከፍቲ ኣንትራክስ ዝተጠርጠሩ ከምኡ'ውን 7 ሞት ከምዝተመዝገበ ጸብጻብ ቢሮ ጥዕና የመልክት። ቅድሚ ኲናት ኣብ ዝነበረ እዋን፡ ኣገባባት ምክልኻልን ምቍጽጻርን ሕማም ዕቡድ ከልቢ ኣብ ውሽጢ ማሕበረሰብ፡ ጕጅለታት መባእታዊ ክንክን ጥዕና ከምኡ’ውን ሆስፒታላት ትግራይ ተበጻሒ ነይሩ። ""ኣብቲ እዋን በቲ ሕማም ናይ ዝተጠርጠሩን ዘጋጠመ ሞትን ዝሕብር ጸብጻብ ካብ ልዕሊ 90 ሚእታዊት ትካላት ጥዕና ይቐርብ ነይሩ። ንኣብነት ኣብ 2019 ብሰንኪ ሕማም ዕቡድ ከልቢ ዘጋጠመ ልዕሊ 3000 መልከፍትን ሞት 5 ሰባትን ተሰኒዱ ይርከብ"" ይብል እቲ ቢሮ ኣብ ሓበሬታኡ። ከም ክታበት ኣኽላባት፡ ምሕደራ ናይ ጐደና ኣኽላባት፡ በቲ ሕማም ንዝተለኸፉ ሰባት ዝግበር ሕክምና፡ ከምኡ’ውን ንቕሓት ህዝቢ ምዕባይ ዝኣመሰሉ ንጥፈታት ብቐጻሊን ዕውት ብዝዀነ መገድን ይፍጸሙ ነይሮም። ክሳብ 2030 ኣብ ዘሎ እዋን ብሕማም ዕቡድ ከልቢ ዘጋጥም ሞት ናብ ባዶ ንምብጻሕ ይስራሕ ከምዝነበረ ቢሮ ጥዕና ክልል ትግራይ የመልክት። ""ይዅን እምበር ነቲ ኲናት ስዒቡ ብዝተፈጠረ ቅልውላውን ዘጋጠመ ዕጽዋን፡ ኣብዚ ሕዚ እዋን ዘጋጥም መንከስቲ ከልብን ዝኽሰት ሞትን ዝምልከት ፀብፃብ ኣብ ትሕቲ 12 ሚእታዊት ትካላት ጥዕና ትግራይ ጥራሕ ተሓጺሩ ይርከብ። እዚ ድማ ምስቲ ቅድሚ ኲናት ዝነበረ ልዕሊ 90 ሚእታዊት እንትነፃፀር፤ ኣዝዩ ትሑትን ዘይምሉእነትን የመልክት"" ክብል ብምንጽጻር ኣቐሚጡ'ሎ። ""ኣብዚ እዋን ብዙሓት ወግዓውን ዘይወግዓውን ጸብጻባት መንከስቲ ከልብን ብሰንኩ ዘጋጠሙ ሞትን ናብ ቤት ጽሕፈት ጥዕና ይመፅኡ ኣለዉ” ዝብል ቢሮ ጥዕና ትግራይ፡ ብሰንኪ እቲ ኣብ ልዕሊ ትግራይ ዝተነበረ ዕጽዋ፡ ኣብ ዝሓለፉ ክልተ ዓመታት ንኣኽላባት ዝኸውን ክታበት፡ ወናኒ ዘይብሎም ኣኽላባት ንምውጋድ ዝውዕል ‘ስትሪክኒን’ ዝበሃል ከሚካል ከምኡ’ውን ተለኺፎም ንዝሓመሙ ኣባላት ማሕበረሰብ መሐከሚ ዝኸውን መድሃኒት ቀረብ ከምዘየለ ሓቢሩ። ከም ውጽኢቱ ድማ ኣብ 11 ወረዳታት ትግራይ 41 ሰባት ብሰንኪ ሕማም ዕቡድ ከልቢ ሞይቶም ኣለዉ። ከምኡ’ውን ንዝሓመሙ ሰባት ዝኸውን መድሃኒት  ብዘይምህላዉ ብዙሓት መልከፍቲ ዘጋጠሞም ኣብ ገዛኦም ኰይኖም ባህላዊ ሕክምና ይገብሩ ወይ ናብ ባህላዊ ሓኪም ክኸዱ ይግደዱ። ኣብ ትግራይ፡ ብኸባቢ ኣስታት 75 ሚእታዊት፡ ብመንጽር ህዝቢ ድማ እቲ 70 ሚእታዊት ንሓደጋ ዓሶ ዝተቓልዐ ከም ዝዀነ ጸብጻብ ጥዕና እቲ ክልል የመልክት። ምትሕልላፍ ዓሶ ብግዜን ቦታን ኣዝዩ ይፈላለ እዩ። መብዛሕትኡ ግዜ ዓሶ ኣብ ክልተ ወቕትታት’ዩ ብዝለዓለ ደረጃ ዝርአ። እቲ ብስፍሓት ዝረኣየሉ እዋን ካብ መስከረም –ታሕሳስ ክኸውን እንከሎ፡ ካብ ሚያዝያ-ግንቦት 'ውን ይርአ እዩ። ኣብቲ ክልል ናይ መወዳእታ ለበዳ ካብ መጋቢት ክሳብ ሚያዝያ 2017 [ኣ.ኤ] ኣብ ወረዳ ኣሕፈሮም ዝተመዝገበ እዩ ነይሩ። ንዕኡ ስዒቡ ትግበራ ስትራተጂታት ምክልኻልን ምቁጽጻርን ሕማም ዓሶ ብግቡእ ስለዝተፈጸመ ካብቲ እዋን ንደሓር ለበዳ ሕማም ዓሶ ተራእዩ ኣይፈልጥን። ዓሶ ኣብ ትግራይ ሓደ ካብቶም ቀንዲ ጠንቅታት ሕማም እዩ። ንዝሓመሙ ውልቀሰባት ግቡእ ክትትልን ሕክምናን ምግባር ድማ ዝርግሐ እቲ ሕማም ደው ኣብ ምባልን ዝስዕብ ሞት ኣብ ምንካይን እጃም ኣለዎ። ይዅን እምበር ኣብዚ እዋን ብሰንኪ ኲናት ግቡእ ኣገልግሎት ስለዘየለ፡ ቀረባት ሕክምና ብዘይምህላውን ስሩዕ ክትትል ስለዘይግበርን ሰፊሕ ዝርግሐ ሕማም ዓሶን ሞትን ይምዝገብ ኣሎ። ብኣጋኡ ምፍላጥን ሓበሬታ ሕሙማት ምርካብን ነቲ ለብዒ ኣብ ምግታእ ይዅን ህይወት ሰባት ኣብ ምድሓን ወሳኒ ግደ ኣለዎ። ይዅን እምበር ብሰንኪ’ቲ ኣብ ትግራይ ዘሎ ምቍራጽ መራኸቢታት ከምኡ’ውን ዘይምሉእነት ጸብጻባትን፡ ብዛዕባ እቲ ኣብ ዝተፈላለዩ ወረዳታት ዘሎ ሓቀኛ ሓበሬታ ዝርግሐ ዓሶ ምርካብ ኣጸጋሚ ኰይኑ’ሎ። ካብ ካልኣይ ሰሙን ወርሒ ሰነ 2022 ጀሚሩ ዓሶ ብመልክዕ ለበዳ ይዝርጋሕ ከምዘሎ ቢሮ ጥዕና ትግራይ ይሕብር። እቲ ለበዳ ድማ ኣብ ቀበሌ ዓዲ ሂደም፡ ነበለት፡ ወርቅኣምባ፡ ወረዳ ቀይሕ ተኽሊ ከምዝዀነ ናብቶም ከባቢታት ዝተዋፈሩ መሻርኽቲ ቢሮ ጥዕና ትግራይ ይገልጹ። ድሕሪ’ቲ ካብ መሻርኽቲ ዝተረኸበጸብጻብ፡ ጕጅለ ክኢላታት ናብቶም ከባቢታት ብምልኣኽ ንዅነታት እቲ ለበዳ ኣጽኒዖም’ዮም። ""ንጕዕዞ እቲ ጕጅለ ዘድሊ ነዳድን ፋይናንሳዊ ደገፍን ብቤት ጽሕፈት ውድብ ጥዕና ዓለም ጨንፈር መቐለ ዝተሸፈነ ኰይኑ፡ ብሰንኪ ሕጽረት ነዳድን ግዜን ግን ቀንዲ ጠንቅ እቲ ለበዳ ከለልዩ ኣይከኣሉን። ኣብተን ወረዳታት ክውሰድ ዝነበሮ ግብረ-መልሲ ለበዳ’ውን ብሰንኪ ቀረብ ነዳድን ፋይናንሳዊ ጸገማትን ተደናጒዩ ኣሎ"" ይብል እቲ ቢሮ። ክሳብ 23 ሓምለ 2022 ኣብ ዝነበረ እዋን ልዕሊ 10 ወረዳታት ትግራይ ለብዒ ሕማም ዓሶ ከምዝተራእየን ተፈሊጡ’ሎ። እዚ ለብዒ ዝተረኣየለን ከባቢታት ድማ ጸረ-ዓሶ መድሃኒትን ካልኦት ቀረባት ሕክምናን ዘይብለን ብምዃነን ነቲ ኵነታት የጋድዶ። ነቲ ለብዒ ብኣጋ ምቍጽጻር እንተዘይተኻኢሉ ዓሶ ብስፍሓት ዝረኣየሉ እዋን ይመጽእ ብምህላዉ ናብ ብዙሕ ከባቢታት ክዝርጋሕ ከምዝኽእል ቢሮ ጥዕና ትግራይ የተሓሳስብ።"	https://www.bbc.com/tigrinya/articles/c4nxe403l8zo
politics	ጀነራል ካሊፋ ሓፍጣር ንፃውዒት ተኹሲ ደው ምባል ነፂግዎ	"ኣብ ምብራቓዊ ሊቢያ ዝዓረደ ብርቱዕ ሓይሊ ጀነራል ካሊፋ ሓፍጣር፡ እቲ  ብሕቡራት ሃገራት ዝድገፍን ኣብ ትሪፖሊ መሰረቱ ዝገበረን መንግስቲ ኣብ ዝሓለፈ ዓርቢ ዘቕረበሉ ተኹሲ ደው ምባል ጻውዒት ነፂግዎ። 'እቲ ብመንግስቲ ትሪፖሊ ዝቐረበ ፃውዒት፡ ቀልቢ መራኸብቲ ሓፋሽ ንምስሓብ እዩ' ክብል ናይቲ ብጀነራል ሓፍጣር ዝምራሕ ሃገራዊ ሰራዊት ሊቢያ (LNA) ወሃቢ ቃል ተዛሪቡ። ሃገራዊ ሰራዊት ሊቢያ (LNA)፡ ብሓይልታት መንግስቲ  ኣብ ከባብታት ከተማ ሲርጥ ንዝፍነው ዝኾነ መጥቃዕቲ ምላሽ ንምሃብ ድሉው ከምዝነበረ ድማ ሓቢሩ። ኣብ ሊቢያ ኣብ መንጎ ክልቲኦም ሓይልታት ክካካየድ ዝፀንሐ ውግእ፡ ብኣንጻራውነት ኣብቶም ዝሓለፉ ክልተ ኣዋርሕ ህድእ ኢሉ ነይሩ። ቅድም ክብል ዝተሰማምዕዎም ተኹሲ ደው ናይ ምባል ስምምዓት'ውን ክፈሽል እዩ ዝረኣይ። እቲ ተኹሲ ደው ናይ ምባል ፈተነ ምስ ፈሸለ ድማ ነንሓድሕዶም ክካሰሱ ይረኣዩ። ጀነራል ሓፍጣር መን እዩ? ብ1969 ኣቆጻጽራ ኣውሮጳ ዝነበረ ዘውዳዊ ስርዓት ንምዕላው፡ ወዲ 26 ዓመት እንከሎ፡ ንጋዳፊ ደጊፉ እዩ። ብ1973 ኣብ ዝነበረ ኩናት ከኣ፡ ኣንጻር እስራኤል ወፊሩ። ኣብ ሞንጎ ቻድ (ጫድ)ን ሊቢያን ጎንፂ ምስ ተፈጠረ፡ ብ1980 ንሰራዊት ሊቢያ መሪሑ ተቓሊሱ። ""ናይ ሊቢያ ኣል-ሲሲ"" ክኸውን ከምዝምነ ድማ ገሊጹ ነይሩ።"	https://www.bbc.com/tigrinya/news-53889745
health	ሩዋንዳ መሸፈኒ ኣፍን ኣፍንጫን ብኣግባቡ ንዘይገብሩ ሰባት 10 ዶላር ክትቐጽዕ እያ	ሰበስልጣን ዋና ከተማ ሩዋንዳ ዝኾነት ኪጋሊ መሸፈኒ ኣፍን ኣፍንጫን ብኣግባቡ ዘይገብሩ ሰባት 10 ዶላር ክቐጽዑ ምዃኖም ኣፍሊጦም። ኣብ ህዝባዊ ቦታታት መሸፈኒ ኣፍን ኣፍንጫን ዘይገበሩ ከምኡ’ውን ብኣግባቡ ዘይተጠቐሙ ነበርቲ እታ ከተማ ግዳይ እቲ መቕጻዕቲ ከምዝኾኑ ተሓቢሩ’ሎ። ብዘይካ’ዚ ክሳብ 2 ሜትሮ ኣካላዊ ርሕቐት ዘይሓለዉን ንዝተኣወጀ ሰዓት እቶ እቶ ዘየኽበሩን ዜጋታት’ውን ከምዝቕጽዑ’ዩ ዝተገለጸ። ዝተፈላለዩ በዓላት ኮነ ካልኦት ድግሳት ዘዳለዉ ኣካላት 200 ዶላር ኣብቶም ምድላዋት ዝተረኸቡ ድማ 25 ዶላር ክቕጽዑ እዮም። ኣብታ ሃገር ዛጊድ ልዕሊ 4,200 ሰባት ኮሮናቫይረስ ክተሓዙ ከለዉ 17 ሰባት ከምዝሞቱ ይግለጽ። ርዋንዳ  ኣብ ምክልኻል እቲ ለብዒ ብዝወሰደቶም ዕውታት ስጉምትታት ትነኣድ። ካብ ሃገራት ትሕቲ ሳህራ ኣፍሪቃ’ውን ፈለማይ ሕሙም ኮሮናቫይረስ ምስረኸመት ምሉእ ዕጽዋ ዝኣወጀት ፈላመይቲ ሃገር እያ። ንገደባት ጥሒሶም ዝተረኸቡ ሰባት ከኣ ናብ ሜዳታት ኩዕሶ ወይ ኣብያተ ትምህርቲ ተወሲዶም ምሉእ መዓልቲ ወይ ምሉእ ለይቲ ከሕልፉ ይግበር ነይሩ።	https://www.bbc.com/tigrinya/news-54019674
politics	ብራዚል፡ ክሳድ ሓንቲ ጓል ኣንስተይቲ ረጊጹ ደው ዝበለ ፖሊስ ተግባሩ ቁጠዐ ፈጢሩ	ሓደ ኣባል ፖሊስ ብራዚል ንኽሳድ ሓንቲ ጸላም ጓልኣንስተይቲ ረጊጹ ዘርእይ ምስሉ ብተሌቪዥን እታ ሃገር ምስ ቀረበ ንሱን ካልእ ምስኡ ዝነበረ ፖሊስን ተኸሲሶም። እቲ ተግባር ኣብ ከተማ ሳኦ ፖሎ ዝተፈጸመ ኮይኑ፡ እታ ክሳዳ ዝተረገጸትን ደሓር ድማ ኣእዳዋ ተኣሲራ ኣብ መሬት ዝተደብረየት ውልቀሰብ ወናኒት ንኡሽቶ እንዳመስተ ምዃና ተፈሊጡ። እዚ ኣብ ወርሒ ግንቦት ከም ዝተፈጸመ ዝተገለጸ ተግባር ብሓደ ሓላፊ መገዲ እዩ ቪድዮ ተቐዲሑ። ንኸምዚኦም ዝበሉ ጥቕዓታት ምጽዋር ከም ዘይከኣል ዝሓበረ ኣመሓዳሪ ሳኦ ፖሎ ጆኦ ዶሪያ እቶም ኣባላት ፖሊስ ካብ ስርሖም ከም ዝተሰጎጉ ኣፍሊጡ። ብተወሳኺ፡ 2,000 ኣባላት ፖሊስ እታ ከተማ ድማ ኣብ ክዳኖም ካሜራታት ክግጠም ከም ዝግበር ወሲኹ ገሊጹ። ነቲ ፍጻመ ዘርእይ ቪድዮ ቅድሚ ሰለስተ መዓልታት ኣቢሉ ኣብ ተሌቪዥን ፋንታስቲኮ ከም ዝተዘርግሐ ተፈሊጡ። እቲ ተግባር ኣብ ምሉእ ብራዚል ቁጠዐ ዝፈጠረ ኮይኑ፡ ምስቲ ኣብ ኣሜሪካ ብሓደ ኣባል ፖሊስ ዝተፈጸመ ቅትለት ጸሊም ጆርጅ ፍሎይድ ዘተኣሳስርዎ ኣይተስኣኑን። ጸዕዳ ፖሊስ ንኽሳድ ጆርጅ ፍሎይድ ረጊጹ ኣብ ዝሓዘሉ እዋን እቲ ጸሊም ኣሜሪካዊ ከተንፍስ ከም ዘይከኣለ ደጋጊሙ እናለመኖ ተራእዩ ነይሩ። በቲ ተግባር ህይወቱ ብምሕላፉ ከኣ ኣብ ኣሜሪካን ምሉእ ዓለምን ሓያል ቁጠዐ ከም ዝፈጠረ ይዝከር።	https://www.bbc.com/tigrinya/news-53399987
health	ትራማዶል፡ ንኢትዮጵያውያን ተመሃሮን ሰብ ሞያ ሕክምናን ውሉፋት ዝገበረ ከኒና	"ሃናን [ኣብዚ ዛንታ ሽማ ዝተቐየረ]፡ ኣብ ሓደ እዋን ትራማዶል ዝተባህለ መድሃኒት ምጥቃም ጀሚራ ከም ዝነበረት ትዛረብ። ኣዲኣ ኣብ ውሽጢ ከተማ መቐለ ቤትመሸጣ መድሃኒት (ፋርማሲ) ኣለዋ። ንመጀመርታ እዋን ትራማዶል ዝወሓጠትሉ ኣጋጣሚ፡ ካብቲ ሽዑ ዝስምዓ ዝነበረ ቃንዛ ከህድአላ ብዝብል እምበር ጐናዊ ሳዕቤናቱ ኣብ ግምት ብምእታው ኣይነበረን። “መጀመርታ ኣይፈልጥን ነይረ፤ ሓያል ሕማም ርእሲ ይሕመኒ ስለ ዝነበረ ንዕኡ ከዐግሰለይ ኢለ እየ ወሲደዮ” ትብል። እንተዀነ፡ ድሕሪ ዝተወሰነ ደቓይቕ ስምዒታታ ክቀያየር ጀሚሩ። ምንጩ ዘይትፈልጦ ናይ ደስታ ስምዒት ድማ ንኣዋርሕ ክስምዓ ጀመረ። “እንታይ’የ ኰይነ ይብል። ኣብ ገዛ እንታይ ይጽበየኒ ኣሎ? ደሞዝ’ዶ ክኣትወለይ ኢሉ? እናበልኩ ምንጩ ዘይፈልጦ ናይ ደስታ ስምዒት ይስምዓኒ” ኢላ። ሃናን፡ ናይዚ ምንጪ ንምፍላጥ ‘ጉግል’ ክትገብር እንከላ፡ ውጽኢት ትራማዶል ምዃኑ ፈሊጣ። እቲ ንሳ እትፈልጦ ዓይነት ትራማዶል ኣብ ክልተ ከም ዝኽፈል ትዛረብ። እዚ፡ ፍርያት ጀርመንን ውሽጢ ዓድን ኰይኑ፡ “ልክዕ ይኹን ኣይኹን እኳ እንተዘይፈለጥኩ፡ እቲ ናይ ጀርመን ኢልና እንገዝኦ፡ ኣብ ውሽጢ ‘ሓያል ናይ ደስታ ስምዒት’ የጥሕለና’ዩ ኢልና ንኣምን። ብዘይ ዝዀነ ምኽንያት እዩ ሕጉስ ዝገብረካ” ትብል። ድሕሪኡ፡ እቲ ከኒና ክትወስድ ኣብ እትደልየሉ እዋን ካብ ፋርማሲ ኣዲኣ እናወሰደት ክትጥቀመሉ ጀሚራ። ግን ቀስ ብቐስ እቲ መድሃኒት እናኸበዳ ስለ ዝመጽአ፡ ናብ ወልፊ ቅድሚ ምቕያሩ ጠጠው ከም ዘበለቶ ትዛረብ። “[ሕጉስቲ ምዃን] ማንም ሰብ ዝደልዮ ስምዒት’ዩ፤ ግን እዚ ሓቀኛ ኣይኰነን። እቲ መድሃኒት ወልፊ የትሕዝ’ዩ፤ ፈጣሪ ይመስገን ኣብኡ ኣይበጻሕኩን። ቁሩብ ምስ ተጠቐምኩሉ እንታይ ይገብር ከም ዘለኹ ስለ ዝተረድኣንን ብቐሊሉ ይረኽቦ ስለ ዝነበርኩን ኣፍሪሑኒ። ድሕሪኡ ገዲፈዮ”። ብኣቆጻጽራ ኤውሮጳ ኣብ 2017፡ ኢንግሊዛዊት ላውራ ፕላመር፡ 300 መዐገሲ ቃንዛ ዝዀነ ትራማዶል ሒዛ ናብ ግብጺ ብምእታዋ ንሰለስተ ዓመት ማእሰርቲ ተፈሪዳ ነይራ። ማእሰርቲ እታ ውልቀሰብ ንብዙሓት ኢንግሊዛውያን ከሰንብድ እንከሎ፡ እቲ ጉዳይ ግን ኣብ ግብጺ ዘሎ ጸገም ሚሊዮናት ዝዀነ ወልፊ ትራማዶል ንኽቃላዕ ምኽንያት ኰይኑ እዩ። ብዙሓት መናእሰይ፡ 'ኦፒዮይድ' ዘለዎ መዐገሲ መድሃኒት ዝዀነ ትራማዶል ብዝተፈላለየ ምኽንያት ክወስዱ ይጅምሩ’ዮም። ሰብነቶም ትራማዶል ዝለመደ ሰባት፡ ኣብ ውሽጦም ብዝፈጥሮ ናይ ምንቕቓሕ ስምዒት፡ ‘ምስ ወሰድኩዎ፡ ኩሉ ነገር ክገብር ከም ዝኽእል ይስምዓኒ . . .’ ፣ ‘ኩሉ ነገር’ዩ ዘረስዓኒ’ ይብሉ። ብዙሓት ሰባት፡ ሓደ ፍረ ኢሎም ጀሚሮም፡ ናብ ክልተ፣ ሰለስተ . . . የምርሑ። ብሰንኩ ምስ ተወለፉ ግን ብቐሊሉ እዚ መድሃኒት ንምግዳፍ ይጽገሙ። ሃናን፡ ""ካብ ሓደ ፍረ ከኒና ንላዕሊ’ኳ ወሲደ ኣይፈልጥን፤ ዝፈልጦም ሰባት ግን እቲ ‘ዶዝ’ እናወሰኹ’ዮም ዝኸዱ"" ብምባል ትዕዝብታ ተካፍል። ትራማዶል፡ ዋጋኡ ሕስር ዝበለን ማእኸላይ ቃንዛ ንምዕጋስ ዝውዕልን መድሃኒት'ኳ እንተዀነ፡ ልክዕ ከምቶም ካልኦት ‘ኦፒዮድ’ (opioids) ወልፊ ዘትሕዝ'ዩ። ውድብ ጥዕና ዓለም፡ ብጠቕላላ “ትራማዶል፡ ብመንጽር ሞርፊን፡ ትሑት ጽግዕተኛ ናይ ምዃን ዓቕሚ ኣለዎ ተባሂሉ’ዩ ዝግመት” ይብል። ኣብ ኢትዮጵያ ብሕታዊ ስፔሻላይዝድ ሆስፒታል ኣእምሮ ዝሰርሕ ዶክተር ዮናስ ላቀው፡ ‘ኦፒዮድ፤ ብብዝሒ ቃንዛ ንምዕጋስ ዝውዕል ኰይኑ፡ ትራማዶል ኣብ ትሕቲኡ ዝርከብን ወልፊ የትሕዙ’ዮም ካብ ሞንጐ ዝብሃሉ መድሃኒታትን ከም ዝዀነ ይዛረብ። “እዞም መድሃኒታት፡ ብሓፈሻ ዘስዕቡዎ ወልፊ ከቢድ’ዩ። በዚ መንጽር ክርኣይ እንከሎ ትራማዶል ሓያል ዝብሃል ኦፒዮድ ኣይኰነን። እቶም ኣፋውስ ናይ ምንቕቓሕ ጽልዋ ስለ ዘለዎም፡ ገለ ሰባት ነዚ ኢሎም ክወስዱዎም ይኽእሉ’ዮም” ብምባል የረድእ። ቃንዛ ንምዕጋስእ ዝውሃቡ መድሃኒታት ‘ኦፒዮይድስ’ ደረጅኦምን ዓይነቶምን ዝተፈላለየ እዩ። ንኣብነት ሞርፊን፡ ኣብ ጽኑዕ ክፍሊ ሕክምና እምበር ኣብ ዝዀነ ሆስፒታል ወይ ፋርማሲ ዝርከብ ኣይኰነን ዝብል ዶክተር ዮናስ፡ ካብኡ ትሕት ዝበለ ድማ ‘ፔቲዲን’ ዝብሃል ኰይኑ፡ ወልፊ እዚ መድሃኒት ካብቲ ካልእ ሕብረተሰብ ብዝተፈለየ ብብዝሒ ኣብ ሰብ ሞያ ጥዕና ከም ዝርአ ዶክተር ዮናስ ይገልጽ። ካብዞም መድሃኒትታት ብደረጅኡ ኣብ መወዳእታ ዝስራዕ ትራማዶል እዩ። እዚ፡ ምስቶም ኣብ ዝርዝር ኦፒዮድ ዘለው መድሓኒታት ክወዳደር እንከሎ ዘስዕቦ ጉድኣት ወይ ወልፊ ናይ ምዃን ዓቕሙ ዝተሓተ ምዃኑ የረድእ። “ከምኡ ይኹን እምበር፡ ወልፊ ናይ ምዃን ዕድል ኣለዎ። መናእሰይ ብዝተፈላለየ ምኽንያታት ክወስዱዎ ይርአ’ዩ። ‘ፋሽን’ እውን ኰይኑ ኣሎ። ንምንቕቓሕ እናበሉ መናእሰይ ይወስዱዎ ከም ዘለው ንሰምዕ ኢና” ብምባል ኣብ ስርሑ ዘጋጠሞ ምዃኑ ይጠቅስ። ‘ኦፒዮድስ’፡ ካብ ኮዴይን ክሳብ ሄሮይን ዝተባህለ ዕጸ-ፋርስ ዘካትት መድሃኒት እዩ። እዚኦም፡ ብትእዛዝ ሓኪም ዝወሃቡ ኦፒዮድ፡ ብቐንዱ ሕማም ወይ ቃንዛ ንምዕጋስ ክውሰዱ እንከለው፡ ኣብ ውሽጢ ኣእምሮና ምስ ዘለው ኦፒዮድ ዝቕበሉ ዋህዮታት ብምትእስሳር ቃንዛ ክስምዓና ዝገብር ነገር ብምዕጋት ናይ ደስታ ስምዒት ክሓድረና ይገብሩ። መብዛሕትኦም፡ ኣዝዩ ሓያልን ብሕጋዊ መገዲ ብትእዛዝ ሰብ ሞያ ሕክምና ጥራይ ዝርከቡን እዮም። እዚኦም፥ ኦፒዮይድ፡ ካብ ቀሊል ክሳብ ከቢድ ቃንዛ ንምዕጋስ ይውዕሉ። እዚኦም፡ ንከም ኣስፕሪን፣ ኣይቡፕሮፊንን (ibuprofen) ፓራሲታሞልን ዝበሉ መዐገሲታት ቃንዛ ዘይምለስ ሕማም ንምዕጋስ ንዝተወሰነ ዓይነታት ሕማም ጥራይ ክውሰዱ ይምከር። ትራማዶልን ካልኦት መድሃኒታት ኦፒዮይድን ቃንዛ ወይ ሕማም እዮም ዘዐግሱ። ግን ክኣ፡ ጐናዊ ሳዕቤናት ኣለዎም። እዞም መድሃኒታት፡ ኣብ ገለ ሰባት ብኢንግሊዘኛ ‘ዩፎሪያ’ ዝብሃል ደስ ደስ ዘብል ስምዒት ይፈጥሩ። ‘ታሪኻት ሆስፒታል ኣማኑኤል’ ዝብል 12 ሓጸርቲ ታሪኻት ዝሓዘ መጽሓፍ፡ መዐገሲ ቃንዛ ተባሂሉ ዝተዋህበ መድሃኒት ብኸመይ ወልፊ ከም ዝኸውን ዘርኢ ሓደ ታሪኽ ኣለዎ። ጸሓፊ እዚ መጽሓፍ ዶክተር ዮናስ፡ ሓደ ልበ-ወለዳዊ ዝዀነ ሓኪም ብመርፍእ ዝውሰድ መዐገሲ መድሃኒት ወልፊ ኰይኑዎ ህይወቱ ክጐሳቘል እንከሎ የርኢ። እዚ፡ ሰብ ሞያ ጥዕና ብብዝሒ ዝወስዱዎ መዐገሲ ቃንዛ ‘ፔቲዲን’ ከም ዝዀነ ዝዛረብ እቲ በዓል ሞያ፡ ኣዝዩ ልዑል ቁጽጽር ዝግበረሉ መድሃኒት ምዃኑ ይዛረብ። “እዚ መድሃኒት፡ ዓይነት ትራማዶል ኰይኑ ብጥንካርኡ ልዕል ዝበለ ስለ ዝዀነ ቃንዛ ናይ ምዕጋስ ዓቕሙ’ውን ልዕል ዝበለ’ዩ። እዚ መድሃኒት ክውሰድ እንከሎ ኣብ ገለ ሰባት ዝፈጥሮ ናይ ደስታ ስምዒት ሓፍ ዝበለ ስለ ዝዀነ ልዑል ተኽእሎ ወልፊ ኣለዎ። ዋጋኡ ክቡር ስለ ዝዀነ ግን መናእሰይ ብቐሊሉ ዝረኽቡዎ ኣይኰነን"" ይብል። በዚ ምኽንያት፡ ኣብ ውሽጢ ኣእምሮና ለውጥታት ስለ ዝፍጠሩ፡ ዝዀነ ደስታ ዘምጽእ ነገር ወልፊ ናይ ምዃን ዓቕሚ ከም ዘለዎ ዝዛረብ ዶክተር ዮናስ፡ ድሕሪ ዝተወሰነ ግዜ እዚ ስምዒት ጠጠው ይብል እሞ፡ ሰብነትና ስሩዕ ስርሑ ንክሰርሕ እቶም ዝለመዶም ነገራት ምድላይ ከም ዝጅምር ይገልጽ። ይኹን’ምበር፡ ሰባት ነዚ ስምዒት ዝፈጥሮም ነገር ጠጠው ከብሉዎ እንከለው፡ “ምልክታት ‘ዊዝድረዋል’ የርእዩ። ንኣብነት ትራማዶል ዝወስዱ ዝነበሩ ሰባት ሃንደበት እንተዘይ ወሲዶም፡ ደስተኛ ዘይኰነ ('አንፕሊዛንት') ስምዒት ይስምዖም፤ ምቾት ዝኸልእ ኣካላዊ ለውጥታት የርእዩ። ""ርሃጽ፣ ሕርቃንን ጭንቀትን ዝበሉ ስነ ልቦናዊ ለውጥታት የርእዩ። ወልፊ ኣብዚ ደረጃ እንተበጺሑ፡ ሰብነት ይደልዮ’ዩ። በዚ ምኽንያት ክኣ ኣብ ዕንክሊል ኣይኣትው” ክብል የረድእ። ሽሙ ክርቋሕ ዘይደለየ ሓደ ፋርማሲስት መደብር ጥዕና መንግስቲ፡ ሰብ ሞያ ሕክምና ትራማዶልን ካልኦት መድሃኒታትን ምጥቃሞም ናይ ኣደባባይ ሚስጢር’ዩ ይብል። ትምህርቲ ሕክምና ጀሚራ ከም ዝነበረት እትዛረብ ሃናን’ውን፡ ከምኡ ዶኳትርን ነርሳትን ምስቲ ዘለዎም ጸቕጢ ትራማዶልን ካልኦት መድሃኒታት ኦፒዮድን ከም ዝወስዱ ይፈልጥ’የ ኢላ። ኣብ መብዛሕትአን ሃገራት፡ ትራማዶል ብዘይ ትእዛዝ ሓኪም ከም ዝሽየጥ መጽናዕቲ ቤት ጽሕፈት መድሃኒት ሕቡራት መንግስታት የመልክት። እዚ ትራማዶል ዝተባህለ ጸረ ቓንዛ፡ ብብዝሒ ካብ ሃገራት ኤዥያ’ዩ ዝመጽእ። ማሊ፣ ቤኒን፣ ግብጽን ሞሮኮን፡ እዚ ወልፊ ዘትሕዝ መድሃኒት ብብዝሒ ዝኣትወለን ሃገራት እየን። ዋላ’ኳ እዞም ወልፊ ዘትሕዙ መድሃኒታት ኦፒዮድ ብብዝሒ ኣብ ኣፍሪቃ ዘይርከቡ እንተዀኑ፡ ትራማዶል ግን ካብ ቀረባ ግዜያት ንነጀው ብብዝሒ ኣብ ዕዳጋ ይርአ'ሎ። ክኢላ ፋርማሲ ዝኰነ መንእሰይ፡ ኣብቲ ሕጂ እቲ ኣገልግሎት ዝህበሉ ዘሎ ትካል ጥዕና ካብ ዝቑጸር ልዕሊ ሓደ ዓመት ከም ዝገበረን መብዛሕትኡ ግዜ ብዙሓት መናእሰይ ውሉፋት ትራማዶል ኰይኖም ከም ዝርኣየን ይዛረብ። መንእሰያት፡ እዚ መድሃኒት ምስ ካልኦት ወልፊ ዘትሕዙ ዕጻት (ጫት፣ ኣልኮል . . . ) ብሓባር ከም ዝወስዱዎ ይገልጽ። እቲ መድሃኒት፡ “ክቡር ኣይኰነን” ዝብል እቲ ፋርማሲስት፡ ኣብቲ ንሱ ዘገልግለሉ መደብር ጥዕና፡ 10 ፍረ ዝሕዝ ዕሹግ 12 ብር 50 ሳንቲንም እዩ ዝሸጦ። “ኣብ መዓልቲ ክልተ ጊዜ እዩ ዝፍቀድ። ሓንቲ ፍረ 50 ሚሊ ግራም እያ፤ ብሓደ ግዜ 100 ሚሊ ግራም ምውሳድ ይክኣል’ዩ። ግን ድማ ኣብ መዓልቲ ልዕሊ 200 ሚሊ ግራም ኣይፍቀድን። ገለ ሰባት ክሳብ ኣርባዕተ ፍረ እዮም ዝወስዱ፤ እቲ ዝገዝኡዎ ዕሹግ ኣብ ሓደ መዓልቲ ክውድኡዎ ይኽእሉ”። ኣብ መጀመርታ እዚ ወርሒ፡ ኣብ ኢትዮጵያ ኣብ ኣጠቓቕማ ንሕክምናን ቃንዛ ንምዕጋስን ዝውሰዱ መድሃኒታት ብዙሕ ጸገም ከም ዘሎ በዓል መዚ መግብን መድሃኒትን ገሊጹ ነይሩ። ብፍላይ ካብ ቀረባ ዓመታት ንድሓር፡ ተመሃሮ ካልኣይ ብርኪ ዝዀኑ መናእሰይ የዘውትሩዎ ከም ዘለው ዝግለጽ ከቢድ ወልፊ የትሕዝ ኣሎ ዝብሃል ትራማዶል ዝተባህለ መዐገሲ መድሃኒት ዝምልከት ድማ ጥቡቕ ቁጽጽር ይግበር ከም ዘሎ ሓቢሩ። እቲ በዓል መዚ፡ ኣብ ዙርያ ኣጠቓቕማን ባህርን እቲ መድሃኒት ብዝተገብረ መጽናዕቲ፡ እቲ መድሃኒት ቃንዛ ካብ ምዕጋስ ሓሊፉ ብተደጋጋሚ እንተተወሲዱ ወልፊ ናይ ምትሓዝ ባህሪ ዘለዎ ምዃኑ ስለ ዝተፈልጠ ብጥቡቕ ቁጽጽር ክሽየጥ ኣለዎ ዝብል መምርሒ ኣሕሊፉ ኣሎ። ዳይሬክተር በዓል መዚ መግብን መድሃኒትን ኣስናቀች ኣለሙ፡ “እዚ መድሃኒት ካብ ዝርዝር ብዘይ ትእዛዝ ዝሽየጡ መድሃኒታት ክወጽእ መምርሒ ኣውጺእና ኢና፤ ካብኡ ሓሊፉ ኣብ መስርዕ ፍሉይ ቁጽጽር ዘድልዮም ኣፋውስ ኣትዩ’ዩ” ክትብል ንቢቢሲ ተዛሪባ። ኢትዮጵያ፤ ናርኮቲክን ሳይኮትሮፒክን ዝበሃሉ ልዑል ቁጽጽር ዝግበረሎም ዓይነታት መድሃኒት ስምምዕ ፈሪማ ከም ዝተቐበለቶም እትገልጽ እታ ዳይሬክተር፡ ድሕሪ ሕጂ ናብ ውሽጢ ዓዲ ክኣቱ እንከሎ ኰነ ኣብ ውሽጢ ሃገር ክፈሪ እንከሎ ፍሉይ ፍቓድ ከም ዘድልዮ ሓቢራ። ትራማዶል፡ ቅድም ኢሉ ብዘይ ናይ ሓኪም ትእዛዝ ክሽየጥ ጸኒሑ’ዩ። ሕጂ ግን እዚ ከም ዝተረፈ እቲ ዘዘራረብናዮ ክኢላ ፋርማሲ ገሊጹ። መብዛሕትኦም ተጠቀምቲ፡ እዚ መድሃኒት ክጅምሩዎ እንከለው ብትእዛዝ ሓኪም ከም ዝዀነ ዝገልጽ እቲ ክኢላ፡ ድሕሪኡ ግን ወልፊ ስለ ዝሕዞም ብዘይ ትእዛዝ ከይዶም ምግዛእ ይጅምሩ ይብል። “ሕብሪ እቲ መድሃኒት ሰማያዊ ስለ ዝኰነ፡ መብዛሕትኡ ግዜ ‘እታ ሰማያዊት መድሃኒት ሃበኒ’ እናበሉ ይመጽኡ”። ትካላት ጥዕናን ፋርማሲታትን እዞም መድሃኒታት ብቓልዕ ንከየቐምጡ ወይ ብምዕጻው ልዑል ቁጽጽር ንክግበረሎም መምርሒ ከም ዝወጽአ እትገልጽ ወይዘሮ ኣስናቀች፡ “ዓለምለኸ ቦርድ ቁጽጽር ናርኮቲክ ኣብ ዝርዝር ቁጽጽር ዘድልዮም መድሃኒታት ከየእተዎ ብምጽንሑ፡ ጐናዊ ሳዕቤኑ እናተፈልጠ ክሽየጥ ጸኒሑ’ዩ” ብምባል፡ ሕጂ ትራማዶልን ፔቲዲንን ቁጽጽር ንክግበረሎም ከም ዝተገብረ ኣብሪሃ። እዚ ሓድሽ መምርሒ ዘየተግበሩ ኣካላት ስጉምቲ ከም ዝውሰዶም እቱ በዓል መዚ ኣጠንቂቑ'ሎ። “ንኣብነት፡ ኣምጻእቲ ብዘይተፈቕደ ኣገባብ እቲ ምህርቲ ከዘዋውሩ እንተተረኺቦም፡ ስጉምቲ ክውሰዶም’ዩ፤ ብገበን’ውን ክሕተቱ’ዮም”። ኣብ ሆስፒታል ቅዱስ ጳውሎስ፡ ቤት ትምህርቲ ሚሊንየም፡ ክኢላ ስነ ልቦና ዝዀነ ኣቤል ወልደሚካኤል፡ ካብ ወልፊ መድሃኒታት ብሕክምናን ሞያዊ ሓገዝን ምሕዋይ ከም ዝክኣል ይዛረብ። መንእሰያት፡ ብብዝሒ ግዳያት ወልፊ ትራማዶል ከም ዝዀኑ ዝዛረብ እቲ በዓል ሞያ፡ ብፍላይ ደቂ ኣንስትዮ ኣብ እዋን ወርሓዊ ጽግያት ቃንዛ ንምዕጋስ ብብዝሒ ስለ ዝወስድኦ፡ ተቓላዕቲ እቲ ጸገም እየን ይብል። ዕድሚኣ ኣብ መወዳእታ 20ታት ዝርከብ፡ ሽማ ክጥቀስ ዘየፍቀደት መንእሰይ ሓያል ሕማም ርእሲ (ሚግሬን) ከም ዘለዋ ትዛረብ። ነቲ  ቃንዛ ንምዕጋስ፡ ፓራሲታሞልን ካልኦትን ክትወስድ ጸኒሓ። እንተዀነ፡ ጨጎራኣ’ውን ስለ ዝሕማ መድሃኒት ክትቅይር ደልያ ናይ ሕክምና ሞያ ንዘለዎ መሓዝኣ ተማኽሮ። ንሱ፡ “ትራማዶል/ፓራሲታሞል (Tramadol/Paracetamol) ዝተባህለ መድሃኒት ጨጎራ ስለ ዘይትንክፍ ንዕኡ ውሰዲ ምስ በለኒ ጀሚረዮ። ድሕሪ ዝተወሰነ ግዜ ግን፡ ቃንዛ ካብ ምዕጋስ ሓሊፉ ደስ ዝብል፣ ቅልል ዝበለ ዓይነት ስምዒት ክፈጥረለይ ጀሚሩ። ፍልይ ዝበለ ነገር ኣለዎ” ትብል። ናይዚ ምኽንያት እንታይ ከም ዝዀነ ከምዘይትፈልጥ እትዛረብ እዛ መንእሰይ፡ “እቲ ዝፈጥሮ ናይ ደስታ ስምዒት ወልፊ ከም ዘትሕዝ ኣይተረድኣንን ነይሩ” ብምባል ድሕሪ ኣርባዕተ ኣዋርሕ እቲ መድሃኒት ምውሳድ ጠጠው ንምባል ከም ዝተገደደት ሓቢራ። እዞም ታሪኻት፡ ﻿እዞም መድሃኒታት፡ ወልፊ ዝዀኑ እንተዀይኖም ስለምንታይ ይውሃቡ? ዝብል ሕቶ ከነልዕል ዝገብሩ'ዮም። ዶክተር ዮናስ፡ ሰባት፡ ካብ ሕማሞም ክድሕኑን ዘይክድሕኑን ይኽእሉ’ዮም፤ ግን ቃንዝኦም ምንካይ ቀንዲ ተግባር ሕክምና እዩ ይብል። መድሃኒታት መዐገሲ ቃንዛ ግን፡ ጐናዊ ሳዕቤን ስለ ዘለዎም ንስነ ምግባር ሕክምና ኣብ ሞንጐ ክቕርቅሩዎ ይስትውዓል። መምርሒ ሕክምና ቃንዛ ኢንትዮጵያ፡ መጀመርታ ቀለልቲ ዝዀኑ ጸረ ቃንዛ (ፓራሲታሞል፥ አስፕሪን፣ ኣይቦፕሮፊን) ክውሰዱ ይመክር። ካብኡ ሓሊፉ፡ ከም ትራማዶል፣ ፔቲዲን፣ ሞርፊን ዝበሉ ንከበድቲ ሕማማት ዝውሰዱ መድሃኒታት ደረጅኦም ሓልዮም ክውሃቡ ኣለዎም ይብል። “ቁሩብ ኣጸጋሚ ዝገብሮ፡ በየናይ ሸነኽ ንጋገ ዝብል’ዩ"" ዝብል ዶክተር ዮናስ፡ ቃንዛ ብልክዕ ጸቕጢ ደም ዝዕቀነሉ ኣገባብ ዝዕቀን ኣይኰነን ብምባል ይገልጽ። “ንኣብነት ሓደ ሰብ መርፍእ ክውጋእ እንከሎ የቐንዝወኒ’ዩ ክብል ይኽእል፤ ካልእ ድማ ብጥይት ተሃሪሙ ምንም ኣይኰነን ክብል ይኽእል። ስለዚ፡ ንኡሽቶ ቑስሊ ዘለዎ ይቕንዞ እየ ዘለኹ ክብል እንከሎ፡ ኣነ ነዚ ዲስሚስ ክገብሮ ኣይክእልን። ስነ ምግባራዊ ኣይኰነን። ስለዚ እዞም መድሃኒታት ምእዛዞም ኣይተርፍን"" ኢሉ። እቲ በዓል ሞያ ከም ዝብሎ፡ ኣብ ዙርያ ኣጠቓቕማ እዞም ኣፋውስ ክልተ ዓይነት ጌጋ ኣስተውዒለ’የ ይብል። እቲ ሓደ፡ ግን ልዕሊ ዓቐን ምእዛዝ ኰይኑ፡ እቲ ካልኣይ እቶም መድሃኒታት ይተኣገዱ ምባል እዮም። በዚ ሓሳብ ዘይሰማማዕ ዶክተር ዮናስ፡ “እዚ ኣብ ቃንዛ ንዘለው ሰባት መድሃኒት ምኽልካል እዩ” ኢሉ። ብምኽንያት ትራማዶልን ካልኦት መድሃኒታት ኦፒዮድን፡ ወልፊ ንዝሓዞም ሰባት ዝወሃብ ፍወሳ፡ ሕክምና ወልፊ ('አዲክሽን ሳይካያትሪ') ይብሃል። እቲ ሕክምና፡ ኣብ ኣዲስ ኣበባ፡ ኣብ ሆስፒታል ዘውዲቱ፣ ሆስፒታል ኣማኑኤልን ጳውሎስ ሆስፒታልን ከም ዝውሃብ ዶክተር ዮናስ ሓቢሩ። ካብኡ ሓሊፉ፡ ኣብ ካልኦት ማእከላት (ሪሃቢሊቴሽን ሴንተርስ)'ውን ከም ዝወሃብ ሰሚዕና ኣለና። መንእሰይ ዮናታን ሊዮን ብዝተፈላለዩ ወልፍታት ኣልኮላዊ መስተታት፣ ሽሻን ጫትን፡ ን20 ዓመታት ክሳቐ ድሕሪ ምጽናሕ ብሕክምና ተሓጊዙ ዓርሱ ካብቶም ወልፍታት ተናጊፉ’ዩ። ካብዚ ብምብጋስ ድማ፡ ካልኦት ኣገልግሎት ዝረኽብሉ ማእከል ከፊቱ ይሰርሕ ኣሎ። እዚ‘ጉድ ላክ ሪሃብልተሽን ኤንድ ትሬንንግ ሴተንር’ ዝተባህለ ዮናታን ዝኸፈቶ ማእከል፡ ንዝሓለፉ ሓሙሽተ ዓመታት ኣገልግሎት ክህብ ድሕሪ ምጽናሕ ቅድሚ ሓደ ዓመት ሕጋዊ ፍቓድ ረኺቡ ተጣይሹ። ኣብዚ ማእኸል ካብ ወልፊ ካብ ሞንጐ ዝሓወዩ 237 ሰባት፡ ትራማዶል ሓዊሱ ካብ ወልፊ ጸረ ቃንዛ መድሃኒታት ዝተፈወሱ መናእሰይ ከም ዘለው ይዛረብ። ብፍላይ፡ ኣብ መዓልቲ ክሳብ 50 ከኒና ትራማዶል ዝወስድ ዝነበረን በዚ ምኽንያት ሕማም ልቢ ዘማዕበለን ሓደ ውልቀሰብ፡ ኣብቲ ማእከል ሓገዝ ተገይርሉ ከም ዝድሓነ ዮናታን ገሊጹ። ካብ ኩሉ ዓይነት ወልፊ ምድሓን ከም ዝክኣል ኣነ ምስክር’የ ዝብል ዮናታን፡ ኣብቲ ማእኸል ብኵሉ ዓይነት ወልፊ ዝተጐድኡ ሰባት ንምሕጋዝ ይሰርሕ ከም ዘሎ ሓቢሩ። እቶም መድሃኒታት ከቢድ ወልፊ ናይ ምዃን ተኽእሎ ስለ ዘለዎም፡ ኣብ መሸጣ ፋርማሲታት ቁጽጽር ክግበር ከም ዘለዎ ዝገልጽ ዶክተር ዮናስ፡ እቲ መድሃኒት ብዘይኣገባብ ኣብ ጥቕሚ ንከይውዕል ቁጽጽር ካብ ምግባር ሓሊፉ ትምህርቲ ክወሃብ ኣለዎ ኢሉ ይኣምን። “ሰባት ሃንደበት እንተተኸልኪሎም፡ እቲ መድሃኒት ብኻልእ መገዲ ንምርካብ ክንቀሳቐሱ’ዮም። ዘይሕጋዊ መገዲታት ሙሉእ ንሙሉእ ምጥፋእ ድማ ኣይክኣልን። ስለዚ፡ ጐና ጐኒ ምምሃር፣ ተበጻሕነት ሕክምና ወልፊ ምርግጋጽን ግንዛበ መዕበዪ ስራሕትን ብምስራሕ ጽቡቕ ውጽኢት ምርኣይ ይክኣል እዩ”።"	https://www.bbc.com/tigrinya/articles/cx7qp0p4qgwo
technology	ቴክኖሎጂ፡ ቻይና ብሮቦት ዝምርሓ ኣገልግሎት ታክሲ ዝህባ መካይን ጀሚራ	ርእሰ ከተማ ቻይና ንመጀመርታ ግዜ ብሮቦት ዝምርሓ ኣገልግሎት ታክሲ ዝሃብ መካይን  ጀሚራ። እተን ሰብ ኣልቦ ወሃብቲ ኣገልግሎት መጓዓዝያ ንግዝኡ ብሰባት እናተመረሓ ናይ ፈተነ ስራሕ ከምዝጀመራ ተፈሊጡ።	https://www.bbc.com/tigrinya/59619468
politics	ሰራዊት ትግራይ ሒዝዎም ካብ ዝጸንሐ ናይ ውግእ መስመራት ይወጽእ ምህላዉ ተገሊጹ	"ሰራዊት ትግራይ ካብቲ ሒዝዎ ዝጸንሐ መስመራት ናይ ውግእ ይወጽእ ምህላው ማዕከናት ዜና እቲ ክልል ኣቓሊሐን። እቲ ብዝሑ ዘይተገለጸ ሰራዊት ካብቲ ዝጸንሖ ግንባራት ደቡብ፡ ማይቅነጣል፡ ዛላምበሳ፡ ነበለት፡ ጨርጨር፡ ኩኩፍቶ፡ ሕጉምብርዳ፡ በሪ ተኽላይን ኣበርገለን ካብ ትማሊ ጀሚሩ ክወጽእ ከምዝጀመረ’ዩ ተገሊጹ ዘሎ። ኣምባሳደር ኢትዮጵያ ኣብ ኬንያ ኣብ ዩትዩብ ኣብ ዝተዘርገሐ ቪድዮ'ውን፡ ሰራዊት ህወሓት ብመሰረት ኣብ ሞንጎ ላዕለዎት ኣዘዝቲ ሰራዊት ኢትዮጵያን ህወሓትን ዝተበጽሐ ስምምዕ ካብ ጽባሕ ቀዳም ጀሚሮም ከበደቲ ብረታታቶም ከረክቡ ምዃኖም ገሊጹ። እቲ ኣምባሳደር “ብዘዕባ ምርካብ ከበድቲ ብረታት ዝምልከት፡ ንሶም [ህወሓት] 17 ሕዳር’ዮም ብረቶም ከረክቡ ነይርዎም፡ እንተኾነ እዚ ክትግበር ኣይክኣለን ሕጂ ግን 3 ታሕሳስ ከረክቡ ተወሲኑ’ሎ” ኢሉ። ብዛዕባ ምፍታሕ ዕጥቒ ሰራዊት ትግራይን ኣተገባብራኡን ዝምልከት መደብ ንኸውጽእ ዝቘመ ሓባራዊ ኮሚቴ ውጥንን ተክኒክን መንግስቲ ኢትዮጵያን ትግራይን ካብ 30 ሕዳር 2022 ጀሚሩ ኣብ ከተማ ሽረ ኣኼባ የካይድ ምህላዉ ቤት ጽሕፈት ኣገልግሎት ኮሙኒኬሽን መንግስቲ ኢትዮጵያ ትማሊ ኣብ ዘውጽኦ መግለጺ ኣፍሊጡ ነይሩ። ወከልቲ መንግስቲ ኢትዮጵያን ትግራይን ኣብ ፕሪቶርያን ኣብ ናይሮብን ብዝገበርዎ ዘተ፡ ናብ ትግራይ ሰብኣዊ ረድኤት ብዘይ ገደብ ክኣቱን ሰራዊት ህዝባዊ ወያን ሓርነት ትግራይ ዕጥቑ ክፈትሕን፡ ማዕረ ማዕረኡ ድማ ""ሓይልታት ወጻእን፡ ካብ ምዱብ ሰራዊት ምክልኻል ፈደራል ወጻኢ"" ዝዀኑ ዕጡቓት ሓይልታትን ካብ ትግራይ ክወጽኡ ዝብል ነጥብታት ዝሓዘ ውዕል ከምዝኸተሙ ዝዝከር’ዩ። እዚ ኮሚቴ ውጥንን ተክኒክን ብመሰረት ኣብ ናይሮቢ ዝተበጽሐ ስምምዕ ኣቐዲሙ ክራኸብ መደብ'ኳ እንተነበረ፡ ብሰንኪ ተክኒካዊ ጸገማት እቲ ርክብ ከምዝተደናጐየ እቲ ቤት ጽሕፈት መንግስቲ ኢትዮጵያ ትማሊ ኣብ መግለጺኡ ሓቢሩ። እቲ ኣብ ሽረ ዝካየድ ዘሎ ኣኼባ ሓባራዊ ኮሚቴ ንኽንደይ መዓልታት ከምዝካየድ'ኳ እንተዘይተገለጸ፡ ኣብ ቀረባ መዓልታት ክዛዘም ምዃኑ እቲ መግለጺ ቤት ጽሕፈት ኣገልግሎት ኮሙኒኬሽን ኣመልኪቱ'ሎ። ኣምባሳደር ባጫ ደበለ ብወገኑ ኣዝዘቲ ናይ ክልቲኡ ወገን፡ ንኣገባብ ኣፈታትሓ ዕጥቂ ሰራዊት ትግራይን እቶም መዕጡቓት ኣብ ዝተመደበሎም ቦታ ብሓደ ዝእከብሉ ኣገባብን ኣመልኪቶም “መዓልታዊ ኣኼባ የካይዱ ኣለዉ” ኢሉ። እቲ ኣምባሳደር “ኣነ ብዝረኸብክዎ ሓበሬታ እቲ ንዕጡቓት ኣብ ሓደ ቦታ ናይ ምእካብ መስርሕ ተጀሚሩ ኣሎ” ኢሉ። እዚ ከምዚ ኢሉ እንከሎ ቀይሕ መስቐል ኢትዮጵያ፡ 13 መካይን ዓለምለኻዊ ማሕበር ቀይሕ መስቀልን 3 መካይን ናይ ቀይሕ መስቀል ኢትዮጵያን ኣስታት 200 ቶን መግብን መድሃኒትን ዝርከቦ ሰብኣዊ ረድኤት ጽዒነን ናብ መቐለ ከምዝኣተዋ ገሊጹ። እተን መካይን ካብ ማሕበር ሽኮርያ ኢትዮጵያ ዝተወፈየ ኢንሱሊንን ንድያሊሲስ ዘድሊ ነገራትን’ውን ከምዝተማልኣ እቲ ብቀይሕ መስቐል ኢትዮጵያ ብትዊተር ዝተመሓላለፈ መልእኽቲ የረድእ።"	https://www.bbc.com/tigrinya/articles/ck54e0n16pxo
politics	መራሕቲ ትግራይ ኣብቲ ዝመጽእ ሰኑይ ዝካየድ ዘተ ሰላም ከም ዝሳተፉ ተሓቢሩ	"መራሕቲ ትግራይ፡ መጻኢ ሰኑይ 14 ጥቅምቲ 2015 ዓ.ም (ግእዝ) ኣብቲ ኣብ ደቡብ ኣፍሪካ ኣብ ትሕቲ ሕብረት ኣፍሪካ ክካየድ ተመዲቡ ዘሎ ዘተ ሰላም ክሳተፉ ምዃኖም ኣጃንስ ፍራንስ-ፕረስ (ኤኤፍፒ) ሓቢሩ። ልኡኻት ትግራይ፡ ኣብ መንጎ መንግስቲ ፌደራልን ሓይልታት ትግራይን ዝካየድ ዘሎ ደማዊ ኲናት ብሰላማዊ መንገዲ ንምውዳእ ኣብቲ ዘተ ሰላም ከምዝሳተፍ ንኣመራርሓ ትግራይ ብምጥቃስ ኤኤፍፒ ፀብፂቡ። ሓደ ካብ ኣመራርሓ ህወሓት፡ ፕሮፌሰር ክንደያ ገብረሂወት ብ11 ጥቅምቲ 2015 ዓ.ም ናብ ኤኤፍፒ ኣብ ዝለኣኾ ፅሑፍ ""ልኡኻትና ክሳተፉ እዮም"" ክብል ኣረጋጊጹ። ሚኒስትር ጉዳያት ወፃኢ ኢትዮጵያ፡ መንግስቲ ኣብ ቀጻሊ ሰኑይ ብሕብረት ኣፍሪካ ኣብ ዝካየድ ዘተ ከምዝሳተፍ ምግላጹ ዝዝከር እዩ። ኣማኻሪ ሃገራዊ ድሕነት ቀዳማይ ሚኒስተር ኣምባሳደር ሬድዋን፡ እቲ ዘተ ሰላም ሰኑይ ክካየድ ምዃኑ ካብ ሕብረት ኣፍሪቃ ከምዝሰምዑ ኣፍሊጡ ነይሩ። እቲ ኣምባሳደር፡ ""ኣብቲ ዘተ ንምስታፍ ዘለና ቃል ደጊምና ኣረጋጊጽና ኣለና"" ክብል ኣብ ትዊተርገጹ ሓቢሩ። እዚ ኣብ መንጎ ክልቲኦም ወገናት ዝሕሰብ ዘሎ ዘተ ሰላም፡ እቲ ኲናት ብዝተፈላለየ ግንባራት እናተጋደደ ኣብዝኸደሉን ቅትለትን ምምዝባልን ሰላማውያን ሰባት ኣብ ዝግለጸሉ ዘሎ እዋን እዩ። ጎኒ ጎኒ እዚ ድማ ባይቶ ጸጥታ ሕቡራት ሃገራት ብዛዕባ እቲ ዝካየድ ዘሎ ኲናትን ኣብ ልዕሊ ሰላማውያን ሰባት ዝፍጸም ዘሎ መጥቃዕትን ብብሕቲ ከምዝዘራረብ ኣፍሊጡ’ሎ። ባይቶ ሰላምን ጸጥታን ሕብረት ኣፍሪቃ‘ውን ትማሊ ኣኼባ ዘካየደ ክኸውን ከሎ፡ ነቲ ዘተ ክመርሕ ትጽቢት ዝግበረሉ ፍሉይ ልኡኽ ቀርኒ ኣፍሪቃ ኦሉሰጉን ኦባሳንጆ መግለጺ ሂቡ’ዩ። 15 ኣባላት ዝሓቖፈ ባይቶ ሰላምን ጸጥታን ሕብረት ኣፍሪቃ ትማሊ ዘካየዶ ዕጹው ኣኼባ ዳግማይ ኲናት ድሕሪ ምጅማሩ ፈላማይ እዩ። ሕብረት ኣፍሪቃ፡ ኣብ ቀረባ እዋን ኣብቲ ብዝተፈላለዩ ግንባራት ዝተጋደደ ኲናት ስክፍታ ከምዘለዎ ምግላጹ ስዒቡ፡ መራሕቲ ትግራይ 5 ጥቅምቲ 2015 ዓ.ም ብኮሚሽን ሕብረት ኣፍሪቃ ዝወጸ መግለፂ ብኣዎንታ ከምዝቕበልዎ ኣፍሊጦም ነይሮም። ሕብረት ኣፍሪቃ ቅድሚ ክልተ ሰሙን፡ መንግስቲ ፌዴራል ኢትዮጵያን ትግራይን ኣብቲ ኣብ ደቡብ ኣፍሪቃ ክካየድ ተወጢኑ ዘሎ ዘተ ሰላም ክሳተፉ ምጽውዑ ስዒቡ ክልቲኦም ወገናት ክሳተፉ ድልውነት ከምዘለዎም ምግላጾም ይዝከር። ይኹን እምበር፡ እቲ ዘተ ""ብሰንኪ ሎጂስቲካዊ ጸገማት"" ብዝብል ዘይንጹር ምኽንያት ከምዝተናውሐ ይፍለጥ። ብተወሳኺ ምስ ናይ ሕብረት ኣፍሪቃ ላዕለዋይ ወኪል ቀርኒ ኣፍሪቃ ኦሉሰጉን ኦባሳንጆን ምክትል ፕረዚደንት ደቡብ ኣፍሪቃ ዶክተር ፉምዚለ ምላምቦ-ናግኩካን ኣብቲ ዘተ ክሳተፍ ትጽቢት ዝግበረሉ ዝነበረ ኬንያታ ኣብ መወዳእታ፡ ከምዘይሳተፍ ኣፍሊጡ ነይሩ። ኡሁሩ ኣብቲ ዘተ ክካየደሉ ተሓሲቡ ዝነበረ መዓልቲ ካልእ ትሑዝ መደብ ከምዘለዎን ክሳተፍ ከምዘይክእልን ብምግላጽ፡ ኣብ መጻኢ ግን ""ኣብ ኣቃውማን ኣፈጻጽማን ናይቲ ኣኼባ ከምኡ'ውን ብዛዕባ እቶም ዝተዓደሙ ኣደራደርቲ” መብርሂ ክወሃቦ ከምዝሓተተ ይዝከር። ሕብረት ኣፍሪቃ፣ ሕቡራት ሃገራት፣ ሕብረት ኣውሮጳን ኣመሪካን ኣብ ኲናት ዘለዉ ወገናት ተኹሲ ደው ኣቢሎም ናብቲ ዘተ ክምለሱ ይጽውዑ ኣለዉ።"	https://www.bbc.com/tigrinya/articles/cyr0yzzv5jyo
politics	መላፍንቲ ሰራዊት ፈደራል ዝኾኑ ሓይልታት 'ዕጡቓት ህውሓት ብረት ድሕሪ ምውራዶም' ካብ ትግራይ ክወጹ'ዮም - መንግስቲ	"ኣብ ጎኒ ሰራዊት ፈደራል ብምስላፍ ኣብ ኲናት ትግራይ ክዋግኡ ዝጸንሑ ሓይልታት፡ ዕጡቓት ትግራይ ""ብረት ድሕሪ ምውራዶም"" ክወጹ ምዃኖም ላዕለዋይ በዓልመዚ ኢትዮጵያ ተዛሪቡ። ናይ ክልላት ኣምሓራን ዓፋርን ሓይልታት፡ ከምኡ'ውን ወተሃደራት ኤርትራ ንሰራዊት ፈደራል ብምድጋፍ ኣብቲ ንክልተ ዓመታት ዝቐጸለ ኲናት ክሳተፉ ምጽንሖም ይፍለጥ። ሓላፊ ቤት ጽሕፈት ኮሚኒኬሽን መንግስቲ፡ ዶክተር ለገሰ ቱሉ ኣብ ትዊተር ኣብ ዘሕለፎ መልእኽቲ፡ ""ዝተቐየረ መርገጺ የለን"" ክብል ጽሒፉ'ሎ። ""ካብ [ሰራዊት] ምክልኻል ወጻኢ ዘለዉ ሓይልታት ክወጹ'ዮም ዝብል ቅኑዕ'ዩ"" ዝበለ እቲ ብዓል ስልጣን፡ ሓይልታት ትግራይ ""ዕጥቆም ፈቲሖም ናብ ተሓድሶ እንተ ኣትዮም [ናይ ወጻኢ ሓይልታት] ኣብኡ እንታይ ዘጽንሕ ኣለዎም"" ኢሉ። ""ቀደሙ'ውን ተገዲዶም'ዮም ኣትዮም"" ክብል ወሲኹ ሓቢሩ። እንተኾነ ግን፡ ሓደ ካብ ለዕለዎት መራሕቲ ህወሓት ዝኸነ ኣቶ ጌታቸው ረዳ፡ ሓይልታት ኤርትራ ሕጂ’ውን ኣብ ትግራይ ግፍዕታት ይፍጽሙ ኣለዉ ክብል ከሲሱ’ሎ። ኤርትራ ኣብ ልዕሊ ሰራዊታ ንዝቐርብ ክስታት ምግሃስ መሰላት ክትነጽጎ ምጽንሓ ይዝከር። ኣብቲ ብ2 ሕዳር ኣብ መንጎ መንግስቲ ኢትዮጵያን ህወሓት ዝተፈረመ ስምምዕ ቀዋሚ ምቁራጽ ተጻብኦታት፡ ሓይልታት ትግራይ ዕጥቆም ከውርዱ ህወሓት ምፍራሙ ይዝከር። ላዕለዎት ወተሃደራዊ ኣዘዝቲ ክልቲኦም ወገናት ብ12 ሕዳር ኣብ ናይሮቢ ዝፈረምሉ ኣዋጅ ድማ "" ምውራድ ከበድቲ ኣጽዋራት [ሓይልታት ትግራይ]፡ ሓይልታት ወጻኢ ከምኡ’ውን ካብ ሓይሊ ምክልኻል ፈደራል ወጻኢ ዝዀኑ ሓይልታት ካብቲ ክልል ኣብ ዝወጽኡሉ ሓቢሩ ዝፍጸም'ዩ"" ይብል። ብወገን ህወሓት፡ እቲ ኣብቲ ስምምዓት ስሙ ዘይተጠቕሰ ""ናይ ወጻኢ ሓይሊ ናይ ኤርትራ’ዩ ዝብል እምነት ኣለና"" ክብሉ ገሊጾም ኣለዉ። ኣቶ ጌታቸው ድሕሪ ስምምዕ ናይሮቢ ምስ ቢቢሲ ኣብ ዘካየዶ ቃለመሕትት፡ ""ብግልጺ ክጽውዑ ጸቒጥና ንሓትት ኢና። እቲ ሓደ ወገን [ስለምንታይ ከጥቀሱ ኣይደልን] ክግምት ኣይክልን’የ። ""ባዕልና ክነውጸኦም ኢና ዝብሉ እንተዀይኖም ዕጥቂ ሒዝና እንቕጽለሉ ምኽንያት የለን ዝብል እዩ እቲ ስምምዕ። እቲ ዅነታት ብወርሒ ድዩ ብዓመት ዝውዳእ ግን እቶም ሰባት ምስተራኸቡ ዝገብርዎ ነገር እዩ""። ንምውራድ ዕጥቂ ኣመልኪቱ ኣብ ዝሃቦ መብርሂ፡ ""ንሕና ዕጥቂ ዘልዐልናሉ ምኽንያት ህዝብና ክነድሕን እዩ"" ኢሉ። ህወሓት ዕጥቂ ሓይልታት ትግራይ ንምውራድ ምስምምዑ ንብዙሓት ተጋሩ ባህ ኣየበሎምን። ባይቶ ዓባይ ትግራይ (ባይቶና) ዝተባህለ ተቓዋሚ ሰልፊ እቲ ክልል ኣብ ዘውጽኦ መግለጺ፡ ህወሓት ንህዝቢ ትግራይ ከምዘይውክል ብምግላጽ ነቲ ስምምዕ ከምዘይቅበሎ ኣፍሊጡ'ሎ። ውድብ ናጽነት ትግራይ (ውናት) ብወገኑ፡ እቲ ስምምዕ ክትግበር ከምዝድግፍ'ኳ እንተገለጸ፡ ኣብ ልዕሊ ህወሓት ዘለዎ ተሪር ነቐፌታ ይገልጽ። ንጉጅለ ልኡኽ ህወሓት መሪሑ ንስምምዕ ፕሪቶርያ ዝፈረመ ኣቶ ጌታቸው ግን ""ብሰላማዊ መንገዲ ህዝቢ ዝድሕነሉ ኵነታት እንተርኢና ናብ ሰላም ዘይንመጸሉ ምኽንያት የለን ኢልና ናብዚ ጉዳይ ኣቲና። ""ስለዚ ዕጥቂ ምውራድ ልዕሊ ኵሉ ምስ ናይ ትግራይ ጸጥታ ክተሓሓዝ ኣለዎ ዝብል ኢና ኣልዒልና። ኣብኡ ድማ ኢና ረጊጽና። ኣንጻር ትግራይ ዝስለፍ ብዙሕ እዩ። ናይ ከባቢ ሓይልታት ኣለዉ። ናይ ፌደራል መንግስቲ ዝበሃል ሓይሊ ኣሎ። ናይ ኤርትራ ሓይሊ ኣሎ"" ብምባል ነቲ ዝወሰድዎ ውሳነ ቅኑዕ'ዩ ክብል ተኸላኺሉ። እቲ ስምምዕ ብስም ህወሓት ምፍራሙ'ውን ሓደ ካብ ቀንዲ ሓያል ነቐፌታ ዘስዓበ ሕድገታት'ዩ። ኣቶ ጌታቸው፡ ""ህወሓት ኣይፈረመን! መንግስቲ ትግራይ’ዩ ከይዱ፡ ንመግስቲ ትግራይ ስለ ዘይንፈልጦ ህወሓት ክንብለኩም ኢና ኢሎምና። ንሕና ሰላም ኢና ንደሊ"" ብምባል ተገዲዶም ከምዝተቐበልዎ'ዩ ዝገልጽ። ሕጂ'ውን መኣረምታ ክግበረሉ ይሰርሑ ምህላዎም'ዩ፡ እቲ ሓደ ካብ ላዕለዎት መራሕቲ ህወሓት ዝኾነ ኣቶ ጌታቸው ንቢቢሲ ተዛሪቡ። ""ብተደጋጋሚ ንነግሮም ኣለና። ህወሓት ሰራዊት ዝበሃል የብሉን፡ ዕጥቂ ኣውርድ ክብል ኣይክእልን፡ ስራሕና ኢኹም ተኽብድዎ ዘለኹም. . . ዕጥቂ ምውራድ ገለ ገለ ዝበሃል መስርሕ ክንጅምር፡ መንግስቲ ትግራይ ሓላፍነት ይውሰድ"" ብምባል ይምጉቱ ከምዘለዉ ገሊጹ'ሎ። ብመሰረት እቲ ዝተበጽሐ ስምምዓት፡ ሰብኣዊ ሓገዝ ናብቲ ኣብ ምሉእ ዕጽዋ ዝጸንሐ ህዝቢ ክልል ትግራይ፡ ካብ ትማሊ ጀሚሩ ይኣቱ'ሎ። ብረቡዕ 16 ሕደራ፡ ፕሮግራም መግቢ ዓለምን ዓለምለኻዊ ማሕበር ቀይሕ መስቀልን፡ ናብታ ኣብ ትሕቲ ምቁጽጻር ሓይልታት መንግስቲ ዘላ ከተማ ሽረ ናይ ፈተነ ሰብኣዊ በረራታት ኣካይዶም ኣለዉ። ካብ ርእሰከተማ ናይቲ ክልል ዝኾነ መቐለለ ተመሳሳሊ በረራታት ከካይዱ ከምዘድልዮም'ውን ኣነጺሮም ኣለዉ። ብዘይካ'ዚ ሰብኣዊ ረዲኤት ዝጸዓና ቃፍላይ መካይን ሕቡራት ሃገራት ኣብ ሰሜናዊ ምዕራብን ኣብ ከተማ ኣላማጣን ከምዝኣተወ ትካል መግቢ ዓለም ሓቢሩ። ክልቲኦም ተጻባእቲ ወገናት፡ ህጹጽ ረዲኤት ናብ ኩሉ ቦታታት ክበጽሕ ምስምምዖም ይዝከር።"	https://www.bbc.com/tigrinya/articles/c806kdg4p6ko
health	ልዕሊ 700 ሽሕ ዶላር ዝተዋጻኣሉ ኤርትራዊ ንሕክምና ካብ ኤርትራ ከምዝወጸ ተገሊጹ	"ብሰንኪ ዘይንቡር ሕማም መንሽሮ ደም፡ ኩነታት ጥዕንኡን መነባብሮ ስድራቤቱን ኣብ ሕማቕ ዝወደቐ ዮናስ ጸጋይ ዝተባህለ ኤርትራዊ በቲ ዝተገብረሉ ገንዘባዊ ሓገዝ ካብ ኤርትራ ክወጽእ ከም ዝኸኣለ ጸብጻባት ሓቢሮም። ብመሰረት ዝወጽእ ዘሎ ሓበሬታ፡ እቲ ሕማሙ ኣብ ውሽጢ ኤርትራ ክሕከም ከም ዘይክእል ዝተነግሮ ዮናስ፡ ኣብዚ እዋን'ዚ ኣብ ሃገረ ቱርኪ በጺሑ'ሎ። እቲ ኣቦ 6 ቆልዑ፡ ኣብ ሓደ 'ሄንፓስ ኢንተርቴመንት' (HENPAS ENTERTAINMENT) ዝተባህለ ናይ ዩቱብ ቻነል ቀሪቡ ብዛዕባ ኩነታቱ ድሕሪ ምዝራቡ፡ ገለ ግዱሳት ኤርትራውያን ብመንገዲ 'ጎ-ፋንድ-ሚ' ((GoFundMe) ሓገዝ ንምርካብ ኣብ ዝኸፈትዎ ማዕከን፡ ካብ ትጽቢቶም ንላዕሊ ብዙሕ ገንዘብ ውሒዙ። ኣብ ውሽጢ 24 ሰዓታት ጥራይ ከኣ ልዕሊ ፍርቂ ሚልዮን ዶላር ካናዳ ክዋጻእ ክኢሉ። እታ ጎ ፋንድ ሚ ምስ ተኸፈተት ኣብ ውሽጢ ቀዳሞት 12 ሰዓታት ልዕሊ 350 ሽሕ ዶላር ካናዳ ተዋጺኡ። ምስቲ ኣብ ዝተፈላለየ ማዕከናት ዝተዋጽአ ብምድማር ድማ ልዕሊ 700,000 ዶላር ከምዝተዋጽአ ይፍለጥ። ንሱን ቤተሰቡን ኣብ ተመሳሳሊ ቻነል ብምቕራብ ነቲ ብህዝቢ ዝተገብረሉ ደገፍ ልዕሊ ትጽቢቱ ምዃኑ ብምግላጽ፡ ንኹሎም ለገስቲ ኣመስጊኑ ነይሩ። 'ሆጅኪንስ ሊምፎማ' እንታይ ዓይነት መንሽሮ'ዩ? 'ሆጅኪንስ ሊምፎማ' ምስ ጻዓዱ ናይ ደም ዋህዮታት ዝተሓሓዝ ክሓዊ ዝኽእል ዘይንቡር ሕማም መንሽሮ ኮይኑ፡ ኣብ ክሳድን ቱሽቱሽን ዝረአ ሕበጥ ካብ ቀንዲ ምልክታቱ ምዃኖም መርበብ ሓበሬታ ኣገልግሎት ጥዕና ብሪጣንያ ይገልጽ። ክሳብ ሕጂ ብዝተገብረ መጽናዕትታትጠንቂ ናይቲ ሕማም ብንጹር ዝፍለጥ የለን። ተፈጥሮኣዊ ምውርራስ ግን ከም ሓደ ናይ ተቓላዒነት ረቛሒ ክውስድ ከምዝኽእል ሰብሞያ ጥዕና ይዛረቡ። ኤርትራዊ ዶክተር ሮቤል ተስፋሂወት ምስዚ ናይ ዮናስ ኩነታት ብዝተሓሓዝ ምስ ቢቢሲ ኣብ ዘካየዶ ቃለ-መሕትት: ""ምፎሳይት ዝተብሃሉ ዓይነታት ጸዓዱ ዋህዮታት ደም ካብቲ ንቡር ምዕባል ናይ ጸዓዱ ዋህዮታት ደም ወጻኢ ከይማዕበሉ ብዘይ ምቁጽጻር ዕቤትን ምትእኽኻብን ክፈጥሩ እንከለዉ ዝፍጠር ሕማም"" ምዃኑ ይገልጽ። ""እዞም ሊምፎሳይት ብሓፈሻ ኸኣ ጸዓዱ ውሃዮታት ደም ቀንዲ ስርሖም ኣብ ስርዓተ ምክልኻል ኣካላትና፡ ዝኾነ ከም ረኽሲ ናይ ጀርምታት ኣብ ዘጋጠምሉ እዋን ንኣካላትና ድርዒ ኮይኖም ዝከላኸሉ ዋህዮታት ደም ከም ምዃኖም መጠን ዘይንቡር ዕቤት ናይዞም ውሃዮታት ክፍጠር እንከሎ እቲ ሰብ ንሕማም ናይ ምጽዋር ዓቕሙ ዝለዝዳኸም ብዝኾኑ ተበለጽቲ ሕማማት ክጥቃዕ ይኽእል'ዩ።"" 'ጎ ፋንድ ሚ' እንታይ እዩ? ብኸመይከ ይሰርሕ? ጎ ፋንድ ሚ ኣብ ኣመሪካ ዝመደበሩ ትካል ኮይኑ፡ ሰባት ንጽንብላት፡ ብሓደጋ ንዝተጎድኡ፡ ንዝሓመሙን ካልኦትን ንምሕጋዝ ገንዘብ ዘዋህልሉ ማዕከን እዩ። እቲ ትካል ኣብ መርበብ ሓበሬትኡ ካብ 2010 ክሳብ 2020 ኣብ ዝነበረ ግዜ ካብ 120 ሚልዮን ለገስቲ ሰባት ልዕሊ 9 ቢልዮን ዶላር ካብ ለገስቲ ናብ ተሓገዝቲ ከምዘብጸሐ ይገልጽ። መምህር ዩሴፍ ኣብ ቅድሚ ሕጂ ዝነበሮ ተመክሮ ምርኩስ ብምግባር ""እቲ ሰልዲ ብመንገዲ ጎ ፋንድ ሚ ምስ ተዋህሊለ፡ ነቲ ትካል ናብ ከምዚ ሕሳብ ወይ ናብ ከምዚ ሕክምና ኣሰጋግረልና ትብሎ፡ እቲ ትካል ኸኣ እቲ ዝግብኦ 'ኮምሽን' ወሲዱ ነቲ መስርሕ ምስግጋር ናይ ሰልዲ ይፍጽሞ"" ይብል። እዚ ኣብ ግንቦት 2010 ብብራድ ዳምፕሃውስን ኣንድሬው ባላስተርን ዝተመስረት ትካል ኣብ መጀመርታ 2017 ካብ ዓለም ዝዓብየ ናይ ወፈያ ገንዝብ ዝእከበሉ መርበብ ክኸውእ ምብቅዑ ይግለጽ።"	https://www.bbc.com/tigrinya/news-60202232
health	ናብ ትግራይ መግብን መድሃኒትን ዛጊት ኣይኣተወን - ውድብ ጥዕና ዓለም	ኣብ ኲናት ትግራይ ስምምዕ ምቍራጽ ተዅሲ እኳ እንተተኸተመ፡ ዛጊት ዝዀነ መግቢ ይዅን መድሃኒት ናብታ ክልል ከምዘይኣተወ ውድብ ጥዕና ዓለም ሓቢሩ። ሕቡራት ሃገራት፡ ኢትዮጵያ ኣብታ 90% ካብ ህዝባ ንሓደጋ ተቓሊዑ ኣብ ዘሎ ትግራይ ንጥምየት ከም መሳርሒ ኲናት ትጥቀም ኣላ ክብል ክኸስስ ጸኒሑ እዩ። ዳይሬክተር ውድብ ጥዕና ዓለም ዶክተር ቴድሮስ ኣድሓኖም ኣብ ዝሃቦ መግለጺ፡ “ዝተንቀሳቐሰ ነገር የለን” ኢሉ። “እቲ ስምምዕ ምቍራጽ ተዅሲ ምስተገበረ፡ መግብን መድሃኒትን ብቕልጡፍ ክውሕዝ ክጅምር ትጽቢት ነይሩኒ። እዚ ግን ይኸውን የለን።” ሰባት ብጥምየትን ከፍወሱ ብዝኽእሉ ሕማማትን ይሞቱ ከምዘለው’ውን ገሊጹ። ተወላዲ ትግራይ ዝዀነ ዶክተር ቴድሮስ፡ ተሌፎን፡ ባንክን ካልእ መሰረታዊ ኣገልግሎታት’ውን ኣብታ ክልል ዳግም ክጅምር ጸዊዑ። ሽዱሽተ ሚልዮን ህዝቢ ንኽልተ ዓመታት “ዳርጋ ከምዘየለው” ካብ ካልእ ዓለም ተነጺሎም ምህላዎም ተዛሪቡ። ሓደ ኢትዮጵያዊ በዓል ስልጣን ግን፡ ዶክተር ቴድሮስ ነቲ ስምምዕ ሰላም የነኣእሶ ከምዘሎ ብምግላጽ፡ መግብን መድሃኒትን ናብ ትግራይ ይኣቱ ከምዘሎ ገሊጹ። ኣብ ገለ ከባቢታት ኣገልግሎታት ኤለክትሪክን ተሌፎን ከምዝተመለሰ’ውን ተዛሪቡ። ኣብ መወዳእታ 2020 ኣብ መንጐ ሓይልታት ትግራይን መንግስቲ ኢትዮጵያን ተወሊዑ ዳርጋ ንኽልተ ዓመታት ዝቐጸለ ኲናት ሓድሕድ ኢትዮጵያ ኣብ ዝሓለፈ ሰሙን ኣብ ደቡብ ኣፍሪቃ ብዝተገበረ ስምምዕ ከብቅዕ ተስፋታት ሰላም ፈጢሩ ኣሎ። ኣብዚ ሰሙን ወተሃደራውያን ኣዘዝቲ ክልቲኡ ወገናት ዕጥቂ ምፍታሕ ብዝምልከት ኣብ ናይሮቢ ተራኺቦም ዝርርብ የካይዱ ኣለው።	https://www.bbc.com/tigrinya/articles/c4n41nlep7eo
politics	ቅልውላው ትግራይ: ቻይና ኣብ ውሽጣዊ ጉዳያት ኢትዮጵያ 'ጣልቃ ምእታው' ከም እትቃወም ሓቢራ	"ሚኒስተር ጉዳያት ወጻኢ ቻይና ዋንግ ዪ፡ ሃገሩ ኣብ ውሽጣዊ ጉዳያት ኢትዮጵያ ዝግበር ጣልቃ ምእታው ከም እትቃወም ገሊጹ። መንግስታዊ ማእከን ዜና ሺንሁዋ ንዘረባ እቲ ሚኒስተር ብምጥቃስ ኣብ ዝዘርግሖ ሓበሬታ፡ ቻይና ኣብ ጉዳያት ኢትዮጵያ ንዝግበር ናይ ወጻኢ ምትእትታው ከም እትቃወም ኣነጺሩ። እቲ ሚኒስተር፡ ነዚ ዝተዛረበ ኣብ ዝተፈላለየ ጉዳያት ምስ ኢትዮጵያዊ መዘንኡ ብስልኪ ድሕሪ ምምይያጡ እዩ። ምክትል ቀዳማይ ሚኒስተርን ሚኒስተር ጉዳያት ወጻኢ ኢትዮጵያን ኣቶ ደመቀ መኮነን'ውን ብትዊተር ኣብ ዝዘርግሖ ሓበሬታ፡ ""ምስ ሚኒስተር ጉዳያት ወጻኢ ቻይና ዋንግ ዪ ብዝገበርናዮ ውጽኢታዊ ናይ ስልኪ ዝርርብ ብዛዕባ ውሽጣዊ ጉዳያት ሃገራትና  ጣልቃ በዘይ ምእታው ምፍታሕ ተዘራሪብና ኣሎና"" ኢሉ። እቶም ሰበስልጣን ብዝገበርዎ ምይይጥ፡ እተን ሃገራት ""ሉኣላውነተን ከም ዘኽብራን ንምትሕብባር ድልዋት ምዃነንን"" ከም ዝተረዳድኡ ኣቶ ደመቀ ኣብቲ ብትዊተር ዝዘርግሖ ሓበሬታ ገሊጹ። ሃገራት ምዕራብ ኣብ ክልል ትግራይ ምግሃስ ሰብኣዊ መሰላት ምፍጻሙ፡ ህዝቢ ንጥሜት ምቅልዑ፡ ሰብኣዊ ረድኤት ብኣገባብ ይባጻሕ ከም ዘየሎን ካልኦት ጸገማት ምህላውን ብምግላጽ ንመንግስቲ ኢትዮጵያ ክነቕፉ ጸኒሖም ኣለው። መንግስቲ ኢትዮጵያ ግና ነቲ ክስታት ብምንጻግ፡ ምዕራባውያን ሃገራት ኣብ ውሽጣዊ ጉዳያት ጣልቃ ንምእታው ይፍትኑ ኣለው ብምባል ብተደጋጋሚ ክቃወም እዩ ጸኒሑ። ኣመሪካን ኣውሮጳዊ ሕብረት ንትግራይ ኣመልኪቶም ኣብ ዝገበርዎ ዝርርብ፡ ቅትለት፣ መድፈርቲ፣ ምፍንቓል ከምኡ'ውን ከም ማእከላት ሕክምና ዝኣመሰሉ መሰረተ ልምዓት ናይ ምዕናው ተግባራት ከም ዝተፈጸመ ገሊጾም። ሕቡራት ሃገራት ዝርከቦም ዝተፈላለዩ ዓለምለኻዊ ማሕበራትን ትካላት ረድኤትን ተመሳሳሊ ስግኣት ምህላው ሓቢሮም። መንግስቲ ኢትዮጵያ ግና ሰብኣዊ ሓገዛት ይቐርብ ከም ዘሎ ብተደጋጋሚ ይገልጽ። ኣፈኛ ቤትጽሕፈት ቀዳማይ ሚኒስተር ቢልለኔ ስዩም ቅድሚ ሒደት መዓልትታት ኣብ ዝሃበቶ መብርሂ፡ ዝተፋላለያ ሃገራት ዘርኣይኦ መርገጺ ""ንኽብሪ ኢትዮጵያ ዘይሓለወ"" እዩ ኢላ ምግላጻ ይዝከር። ሚኒስተር ጉዳያት ወጻኢ ቻይና፡ ""ኢትዮጵያ ሃገራዊ ድሕነታን ጸጥትኣን ናይ ምህላው መሰል ኣለዋ"" ምባሉ ሺንሁዋ ጸብጺቡ። ""ኢትዮጵያ ውሽጣዊ ጉዳያታ ብቐንዱ ብናታ ጻዕሪ ክትፈትሕ ኣለዋ። ኣህጉራዊ ማሕበረሰብ ንፍቓድ ኢትዮጵያ ኣኽቢሩ ድጋፍ ክህብ እዩ ዘለዎ። እገዳ ከንብር'ውን የብሉን"" ምባሉ ኣስፊሩ። መንግስቲ ኣመሪካ ኣብ ልዕሊ ሰበስልጣን ኢትዮጵያን ኤርትራን፣ ኣባላት ሰራዊትን ጸጥታን፣ ኣብ ልዕሊ ሓይልታት ኣምሓራን ህወሓትን ናይ ቪዛ እገዳ ምንባሩ ዝዝከር እዩ። ነዚ ድማ ከም ምኽንያት ዝቐረበ፡ ኣብ ክልል ትግራይ ዝቕጽል ዘሎ ኲናት ደው ክብልን ወተሃደራት ኤርትራ ካብቲ ክልል ክወጹ፡ ቀረብ ሰብኣዊ ረድኤት ክመሓየሽ፡ ኣብቲ ጎንጺ ዝሳተፉ ሓይልታት ናብ ዝርርብ ክመጽኡ ዝገበረቶ ጻዕሪ ተቐባልነት ብዘይምርካቡ እዩ። ሚኒስተር ጉዳያት ወጻኢ ቻይና ምስ ኢትዮጵያዊ መዘንኡ ኣብ ዝገበሮ ዝርርብ፡ ""ቻይና ኣብ ክልል ትግራይ ንዘሎ ሰብኣዊ ቅልውላው ንምህዳእ ረድኤት ንምሃብ ፍቓደኛ እያ። ቀዳማይ ዙር ናይ መግቢ ሓገዝ ተላኢኹ ኣሎ"" ከም ዝተባህለ ሺንሁዋ ጸብጺቡ። ቻይና ኣብ ውሽጣዊ ጉዳያት ኢትዮጵያ ጣልቃ ናይ ዘይምእታው ፖሊሲ ብምድጋፋ፡ ኣቶ ደመቀ ምስጋንኡ ከም ዝገለጸ'ውን እቲ ጸብጻብ ገሊጹ። ቅድሚ ሒደት ኣዋርሕ፡ ባይቶ ጸጥታ ሕቡራት ሃገራት ኣብ ክልል ትግራይ ንዘሎ ኩነታት ኣመልኪቱ ኣብ ዘካየዶ ዘተ፡ ንመርገጺ መንግስቲ ኢትዮጵያ ካብ ዝደገፈ ሃገራት፡ እታ ድምጺ ብድምጺ ናይ ምስዓር (ቀውፊ) ስልጣን ዘለዋ ቻይና ሓንቲ እያ።"	https://www.bbc.com/tigrinya/news-57439199
health	ሞት 66 ህጻናት ምስ ሽሮፕ-ሰዓል ህንዲ ምትእስሳር ከይህልዎ ውድብ ጥዕና ዓለም ኣጠንቂቑ	"ውድብ ጥዕና ዓለም፡ እቲ ኣብ ጋምቢያ ዘጋጠመ ሞት 66 ህጻናት ምስቶም ኣብ ህንዲ ዝተሰርሑ ኣርባዕተ ሽሮፕ ሰዓል ምትእስሳር ክህልዎ ከምዝኽእል ኣጠንቂቑ። እቶም ኣፋውስ፡ ብናይ ህንዲ ኩባንያ ሜይደን ፋርማሲቲካልስ ዝፈርዩ ኮይኖም፡ ብዛዕባ ድሕንነቶም ውሕስና ክህብ ከምዘይከኣለ እቲ ውድብ ሓቢሩ። እቲ ኣፍራዪ ኣፋውስ ትካል፡ ክሳብ ሕጂ ርእይቶ ኣይሃበን። ቢቢሲ ርእይቶ ንምርካብ ምስ ሜይደን ፋርማሲቲካልስ ፈቲኑ ነይሩ። ሰበስልጣን ህንዲ፡ ውድብ ጥዕና ዓለም ኣብ መንጎ እቶም ሽሮፕን እቲ ሞትን ዘሎ ምትእስሳር ዝምልከት መርትዖታት ከቕርብ ከምዝሓተቱ ይገልጹ። ውድብ ጥዕና ዓለም፡ እቶም መድሓኒታት ፕሮሜታዚን ኦራል ሶሉሽን፡ ኮፌክስማሊን ቤቢካፍ ሲረፕ፡ ማኮፍ ቤቢ ካፍ ሲረፕን ማግሪፕ ኤን ኮልድ ሲረፕን ምዃኖም ኣለልዩ እዩ። እቶም ኣርባዕተ ፍርያት ኣብ ጋምብያ ዝርከቡ'ኳ እንተኾኑ፡ ""ብዘይ ስሩዕ ዕዳጋታት፡ ናብ ካልኦት ሃገራት ወይ ዞባታት ተዘርጊሖም ክኾኑ ይኽእሉ"" ክብል ውድብ ጥዕና ዓለም ወሲኹ ኣብ መርበብ ሓበሬታኡ ኣብ ዘውጽኦ መጠንቀቕታ ይሕብር። ንዞም ሽሮፓት ምጥቃም፡ ብፍላይ ኣብ ህጻናት ከቢድ መጉዳእቲ ወይ ሞት ከስዕብ ከም ዝኽእል እዩ እቲ ውድብ ዘጠንቅቕ። ውድብ ጥዕና ዓለም፡ ኣብ መወዳእታ ወርሒ ሓምለ ኣብ ጋምብያ ኣብ ትሕቲ ሓሙሽተ ዓመት ዝዕድሚኦም ህጻናት ሕዱር መጉዳእቲ ኩሊት ከምዝወሰኸ ሰብመዚ ሕክምና ምግላጾም ስዒቡ እዩ ነዚ መጠንቀቕታ ኣውጺኡ። መንግስቲ ጋምብያ ካብ ሽዑ ኣትሒዙ እቶም ሽሮፓት ኣጊዱ ሰባት ኣብ ክንድኡ ክኒን ክጥቀሙ ከምዘተሓሳሰበ ይፍለጥ። ካብ’ቲ እገዳ ጀሚሩ ቁጽሪ ዝሞቱ ሰባት እናነከየ’ኳ እንተመጸ፡ ኣብ ዝሓለፉ ክልተ ሰሙናት ግን ካልኦት ክልተ ሞት ከምዝተመዝገበ ዳይረክተር ኣገልግሎት ጥዕና ጋምብያ ሙስጠፋ ቢታይ ንፕሮግራም ፎከስ ኦን ኣፍሪቃ ቢቢሲ ሓቢሩ። ኣብዚ እዋን’ዚ ጋምብያ መድሃኒታት ውሑስ ድዮም ኣይኮኑን ንምምርማር ዘኽእል ላቦራቶሪ ስለዘይብላ ኣብ ወጻኢ ሃገራት ንክምርመሩ ክትልእኽ ከትምዝተገደደት ገሊጹ። ሚስተር ቢታይ ወሲኹ፡ ጋምብያ ንቤተ-ፈተነ ምቁጽጻር ጽሬት ዝኸውን ምወላ ንምርካብ ምስ ባንክ ዓለም ኣብ ምዝርራብ ከምዘላ ሓቢሩ። ውድብ ጥዕና ዓለም፡ እቶም ንጥረ ነገራት መርዛማትን፡ ሳዕቤናቶም ድማ ""ቃንዛ ከብዲ፣ ውጽኣት፣ ተቕማጥ፣ ሽንቲ ምሻን ዘይምኽኣል፣ ሕማም ርእሲ፣ ምቕያር ኩነታት ኣእምሮን ናብ ሞት ከብጽሕ ዝኽእል ሕዱር መጉዳእቲ ኩሊትን ከጠቓልል ይኽእል"" ይብል። ብተወሳኺ ሚስተር ቢታይ፡ ኣሰር ናይቲ ተምላስን ውጽኣትን ከስዕብ ዝኽእል ኢ.ኮሊ ዝተበሃለ ባክቴርያ እውን ከምዝተረኸበ ገሊጹ። ሰበስልጣን ጥዕና ጋምብያ ኣብ ዝሓለፈ ወርሒ ብልክዕ ቁጽሮም ከይጠቐሱ፡ ብዓሰርተታት ዝቑጸሩ ህጻናት ከምዝሞቱ ገሊጾም ነይሮም። ሓላፊ ውድብ ጥዕና ዓለም ቴድሮስ ኣድሓኖም ኣብ ጀነቫ ኣብ ዝሃቦ መደረ፡ ""ሞት እዞም ህጻናት ንስድራቤቶም ልቢ ዝሰብር'ዩ"" ኢሉ። ውድብ ጥዕና ዓለም፡ ማእከላይ ትካል ምቁጽጻር ደረጃ መድሃኒት ህንዲ፡ እቲ ኣፍራዪ ነቲ ዝተበከለ መድሃኒታት ናብ ጋምብያ ጥራይ ኣቕሪቡ ክኸውን ከም ዝኽእል ከም ዘመልከተ፡ ካብ ትካል ጥዕና ሕቡራት ሃገራት ዝመጸ ኢመይል ብምጥቃስ ማዕከን ዜና ኤኤፍፒ ጸብጺቡ። ውድብ ጥዕና ዓለም ግን ""እቲ ኣፍራዪ ኣብ ካልኦት ፍርያት ተመሳሳሊ ዝተበከለ ትሕዝቶ ተጠቒሙ ኣብ ውሽጢ ሃገር ወይ ናብ ወጻኢ ዘርጊሑ""  ክኸውን ከምዝኽእል ብምጥቃስ ""ዓለማዊ ምቅላዕ"" ተኽእሎ ከምዘሎ የተሓሳስብ።"	https://www.bbc.com/tigrinya/articles/cle156ep177o
politics	‘ወተሃደራት ኤርትራ ኣብ ኢትዮጵያ ክሳብ ዝሃለዉ ዕጥቅና ኣይንፈትሕን'- ጌታቸው ረዳ	"ሓይልታት ኤርትራ ኣብ ኢትዮጵያ ክሳብ ዝሃለዉ ዕጥቆም ከምዘይፈትሑ ሓደ ካብ ላዕለዎት መራሕቲ ህወሓት ተዛሪቡ። ኣቶ ጌታቸው ረዳ ምስ መደብ ቢቢሲ 'ሪል ስቶሪ' ኣብ ዘካየዶ ቃለመሕትት፡ ‘ወተሃደራት ኤርትራ ኣብ ኢትዮጵያ ክሳብ ዝሃለዉ ዕጥቅና ኣይንፈትሕን ዲኻ ትብል ዘለኻ?’ ዝብል ሕቶ ምስ ቀረበሉ “እወ። እቲ ስምምዕ ከምኡ እዩ” ብምባል መሊሱ። ብመሰረት ምስ መንግስቲ ኢትዮጵያ ዝፈረምዎ ስምምዕ ሰብኣዊ ረዲኤት ንልዕሊ 6 ሚልዮን ህዝቢ ክበጽሕ ይጽበዩ ከምዘለዉ'ውን ሓቢሩ። ኣብዚ ቀረባ መዓልታት ሰብኣዊ ደገፍ ናብቲ ክልል ክኣቱ ጀሚሩ'ሎ። ብዘይካ'ዚ፡ ብድሕሪ’ቲ ኣብ ደቡብ ኣፍሪቃ ዝተፈረመን ኣፈጻጽምኡ ብዝምልከት ኣብ ኬንያ ውዕሊ ዝተኣተወሉን ስምምዕ ሰላም፡ ሰራዊት ኤርትራ ""ሰፊሕ ግፍዕታት ይፍጽም ኣሎ"" ክብል'ውን ኣቶ ጌታቸው ከሲሱ'ሎ። ""ኣብዛ ንዘራረበላ ዘለና ሰዓት እውን ሰፊሕ ዝምታ፣ ዕንወት ንብረትን ቅትለት ሰላማውያን ሰባትን ኣሎ” ክብል ኣብቲ ትማሊ ዘካየዶ ተወሳኺ ቃለመሕትት ጠቒሱ። ብሰንኪ ምቁራጽን ምግዳብን መስመራት መራኸቢታት ቢቢሲ ነቲ ክስታት ብናጻ ኣካል ከረጋግጾ ኣይከኣለን። ሰብመዚ ኤርትራ ሓይልታቶም ኣብ ትግራይ ግፍዕታትን ከቢድ ምግሃስ ሰባዊ መሰላትን ፈጺሞም ንዝብል ጸብጻባት ክነጽግዎ ጸኒሖም'ዮም። ኣብቲ ኲናት ዝተሳተፉ ኩሎም ሓይልታት ምግሃስ መሰላት ከምዝፈጸሙ ሕቡራት ሃገራትን ኮሚሽን ሰባዊ መሰላት ኢትዮጵያን ዝርከብዎም ተሓለቕቲ መሰላት ይገልጹ። ኣቶ ጌታቸው፡ ሓይልታት ኤርትራ ኣብ ትግራይ ዘለውሉ ይኹን እቲ ግፍዕታት ዝተፈጸመሉ ቦታታት ግን ብንጹር ኣይጠቐሰን። ኤርትራ ንመንግስቲ ኢትዮጵያ ብምድጋፍ ሓይልታታ ኣብቲ ንኣስታት ክልተ ዓመታት ዝተኻየደ ኲናት ትግራይ ከተሳትፍ ምጽንሓ ይፍለጥ። ሰበስልጣን ኤርትራ ህወሓት ኣብ ልዕሊኦም መጥቃዕቲ ክፍጽም መደባት ስለዝነበሮን ንመንግስቲ ኢትዮጵያ ንምድጋፍን ኣብቲ ኲናት ሓድሕድ ኢዶም ከምዘእተዉ'ዮም ዝዛረቡ። መራሕቲ ህወሓት ነቲ ንመግለጺ ሰብመዚ ኤርትራ ኣይቅበልዎን'ዮም። ኣመሪካ፡ ምስቲ ጉዳይ ብዝተሓሓዝ ኣብ ልዕሊ ላዕለዎት ሓለፍቲ ጸጥታ ዝርከብዎም ሰበስልጣንን ሰራዊትን ኤርትራ እገዳ ምንባራ ይፍለጥ። ሓይልታት ትግራይ ፈጺሞሞ ንዝብሃል ምግሃስ መሰላት ብናጻ ኣካል ክምርመር ፍቓደኛታት ምዃኖም'ውን ኣቶ ጌታቸው ገሊጹ'ሎ። ኣብቲ ብ2 ሕዳር ኣብ መንጎ መንግስቲ ኢትዮጵያን ህወሓት ዝተፈረመ ስምምዕ ቀዋሚ ምቁራጽ ተጻብኦታት፡ ሓይልታት ትግራይ ዕጥቆም ከውርዱ ህወሓት ምፍራሙ ይዝከር። ላዕለዎት ወተሃደራዊ ኣዘዝቲ ክልቲኦም ወገናት ብ12 ሕዳር ኣብ ናይሮቢ ዝፈረምሉ ኣዋጅ ድማ "" ምውራድ ከበድቲ ኣጽዋራት [ሓይልታት ትግራይ]፡ ሓይልታት ወጻኢ ከምኡ’ውን ካብ ሓይሊ ምክልኻል ፈደራል ወጻኢ ዝዀኑ ሓይልታት ካብቲ ክልል ኣብ ዝወጽኡሉ ሓቢሩ ዝፍጸም'ዩ"" ይብል። ብወገን ህወሓት፡ እቲ ኣብቲ ስምምዓት ስሙ ዘይተጠቕሰ ""ናይ ወጻኢ ሓይሊ ናይ ኤርትራ’ዩ ዝብል እምነት ኣለና"" ክብሉ ገሊጾም ኣለዉ። ሓላፊ ቤት ጽሕፈት ኮሚኒኬሽን መንግስቲ ኢትዮጵያ፡ ዶክተር ለገሰ ቱሉ ብትዊተር ኣብ ዘሕለፎ መልእኽቲ፡ ""ካብ [ሰራዊት] ምክልኻል ወጻኢ ዘለዉ ሓይልታት ክወጹ'ዮም ዝብል ቅኑዕ'ዩ"" ከምዝበለ ይፍለጥ። ሓይልታት ትግራይ ""ዕጥቆም ፈቲሖም ናብ ተሓድሶ እንተ ኣትዮም [ናይ ወጻኢ ሓይልታት] ኣብኡ እንታይ ዘጽንሕ ኣለዎም"" ክብል’ውን ኣነፂሩ። “እቲ ስምምዕ መንግስቲ [ፌደራል] እቶም ናይ ደገ ሓይልታት ከምኡ’ውን ኣካል ሰራዊት ምክልኻል ሰራዊት ኢትዮጵያ ዘይኮኑ ካልኦት ሓይልታት ካብ ትግራይ ምውጽኦም ከረጋግፅ ሓላፍነት ዝህብ’ዩ” ክብል ገሊፁ። ሓይልታቶም ዕጥቂ ኣልዒሎም ክቃለሱ ዝፀንሑሉ ምኽንያት ድሕነትን ውሕስናን ህዝቦም ንምርግጋፅ ከምዝነበረ ዝጠቐሰ ኣይተ ጌታቸው፡ “እዚ ድሕነትን ፀጥታን ብዝኾነ ይኹን መገዲ ክሳብ ዝተረጋገፀ ግን ከበድቲ ኣፅዋርን ታንክን ክንዓጥቕ ድልየትና ኣይኮነን” ኢሉ። መንግስቲ ኤርትራ ብዛዕባ ስምምዕ ምቁራጽ ተጻብኦታት ይኹን፡ እዋናዊ ሃለዋት ሰራዊቱ ኣብ ትግራይ ዝሃቦ ወግዓዊ መግለጺ የለን። ኣብቲ ክልተ ዓመት ዝመልኦ ኲናት ሓድሕድ ብኹሎም ተፃባእቲ ወገናት ግፍዕታትን ጥሕሰታት ሰብኣዊ መሰላትን ከምዝተፈጸሙ ዓለምለኻውያን ትካላት ሰብኣዊ መሰለት ይገልፁ። ብዙሓት ሰላማውያን ሰባት ብዕጡቓት ክቕተሉ ከለዉ፤ ኣብ ልዕሊ ደቂኣንስትዮን ህፃናትን እውን ፆታዊ ግህሰት ብስፍሓት ከምዝተፈፀመ ፀብፃባት የመልክቱ። ሓይልታት ትግራይ እውን ግፍዕታት ከምዝፈጸሙ ንዝገልጽ ጸብጻባት ዓለምለኸ ትካላት ሰብኣዊ መሰላት ኣብ ዝሃቦ መልሲ፡ “ብናትና ሰራዊት ዝተፈጸመ ግፍዕታት ከምዘሎ ክስታት ይቐርብ እዩ። ንሕና ግን ካብ ፈለማ ኣትሒዝና ዘይሻራዊ ኣካል ንከፃርዮ ድልዋት ከምዝኾንና ኢና ብቐጻሊ ንገልፅ ዝነበርና” ኢሉ። ሓይልታቶም ነቶም ገበናት ከምዝፈጸሙ ዘረጋፅ መረዳእታ እንተሃልዩ ንምርመራ ድልዋት ከምዝኾኑ ኣፍሊጡ። “ሓደ ነገር ከረጋግፀልካ ዝድልዮ ግን ወተሃደራትና ስልታዊ ብዝኾነ መገዲ ዝፈጸምዎ ገበን ኲናት የለን። ብደረጃ ውልቀሰባት ዝፍጸም ግን ክህልው ይኽእል እዩ። ንሕና ብውልቀና’ውን እንተኾነ ንምርመራ ድልዋት ኢና” ክብል ተዛሪቡ። ብወገን ሓይልታቶም ገበናት ኲናት ዝፈጸሙ ምህላዎም ብመረዳእታ እንተተረጋጊጹ ናብ ቅድሚ ፍትሒ ንምቕራብ ድልዋት ከምዝኾኑ ኣብቲ ምስ ቢቢሲ - ‘ዘ ሪል ስቶሪ’ ዝገበሮ ፃንሒት ኣረጋጊፁ። ሰራዊት ኢትዮጵያን ሓይልታት ኣምሓራን'ውን፡ ቅትለትን ጾታዊ ዓመጽን ዝርከብዎ ምግሃስ መሰላት ፈጺሞም ተባሂሎም ይኽሰሱ። ኣብቲ ኲናት ብኣማኢት ኣሽሓት ዝቑጸሩ ሲቪላውያን ዝርከብዎም ሰባት ከምዝቐትሉ ይንገር። ኣይተ ጌታቸው ከምዝበሎ፡ ቅድሚ ሰለስተ ኣዋርሕ ኣቢሉ ኣብ ዝነበረ እዋን 6 ሚልዮን ህዝቢ ትግራይ ረድኤት የድልዮ ነይሩ። “ኣብዚ እዋን ቁፅሪ ኣብ ትግራይ ረድኤት ዘድልዮም ሰባት ልዕሊ 6 ሚልዮን ኮይኑ’ሎ። ብሰንኪ እቲ ኲናት ከኣ 1.5 ሚልዮን ተወሰኽቲ ሰባት ካብ ዝተፈላለዩ ከባብታት ስለዝተፈናቐሉ እቲ ኩነታት ከቢዱ እዩ” ኢሉ። ቁፅሪ ናይቶም ተፀበይቲ ሓገዝ ዝኾኑ ሰባት ይውስኽ ምህላዉ ጥራይ ዘይኮነስ፡ እቲ ኣጋጢሙ ዘሎ ቅልውላው ምፅዋር ካብ ዝከኣል ንላዕሊ ይሓስም ምህላዉ ኣረዲኡ። ""ሰብኣዊ ረድኤት ናብ ህዝብና ክበጽሕ ምግባር ኣካል እቲ ስምምዕ ስለዝኾነ ትካላት ረድኤት ዝገብርኦ ሓገዛት ክንጽበ ኢና” ኢሉ። ኣብዚ ሰሙን'ዚ፡ ሰብኣዊ ሓገዝ ናብ ገለ ከባቢታት እቲ ክልል ክኣቱ ከምዝጀመረ ሕቡራት ሃገራትን ዓለምለኻዊ ማሕበር ቀይሕ መስቀልን ኣፍሊጦም ኣለዉ። ፕሮግራም መግቢ ዓለም፡ ናይ መግቢ ሓገዝ ዝጸዓና መካይን ፕሮግራም መግቢ ዓለም ሕቡራት ሃገራት ናብ ሰሜናዊ ምዕራብ ትግራይ ከምዝኣተዋ ብረቡዕ ምግላፁ ይዝከር። እቲ ትካል ብትዊተር ኣብ ዝሃቦ ሓበሬታ፡ እቲ ብመስመር ጎንደር ዝኣተወ ቃፍላይ ድሕሪ ሰነ 2021 ንፈለማ እዋን ዝኣቱ ዘሎ ምዃኑ ብምጥቃስ፡ ተወሳኺ መግቢ፡ መኣዛዊ ትሕዝቶ ዘለዎ መግቢ፡ ሕክምናዊ ነገራት ዝሓዘ ጽዕነታት ድማ ኣብ ቀረባ እዋን ብኹሉ ዝክኣል መስመራት ክስዕብ'ዩ"" ክብል ሓቢሩ ነይሩ። ክልቲኦም ትካላት ናብ ከተማ ሽረ ናይ ፈተነ ሰብኣዊ በረራታት ከምዘካየዱ'ውን ገሊጾም ኣለዉ።"	https://www.bbc.com/tigrinya/articles/c0drz38npdjo
sports	ቢንያም ግርማይ፡ ንቻምፕዮን ዓለም ክዕወቱ ካብ ዝኽእሉ 5 ተቐዳደምቲ ተገሚቱ	ኣብቲ ሰንበት 25 መስከረም ኣብ ኣውስትራልያ ከተማ ዎሎንጎንግ ዝካየድ ቻምፕዮን ቅድድም ብሽክለታ ዓለም 2022፡ ኤርትራዊ ተቐዳዳማይ ቢንያም ግርማይ ብድምጺ ህዝቢ ካብቶም ሓሙሽተ ነቲ ውድድር ክዕወትሉ ዝኽእሉ ተቐዳደምቲ ተባሂሉ ተገሚቱ ኣሎ። ብኣሰልጣኒ ሳምሶም ሰለሙን እትእለ ሃገራዊት ጋንታ ኤርትራ፡ ንተቐዳደምቲ መርሃዊ ቅዱስ፡ ቢንያም ግርማይ፡ ሄኖክ ምሉብርሃን፡ ናትናኤል ተስፋጽዮን፡ ኣማኑኤል ገብረእግዚኣብሄርን መትከል እዮብን ብቐዳምነት ከተሰልፍ ምዃና ተፈሊጡ'ሎ። መርሃዊ ቅዱስ - ቻምፕዮን ኤርትራ 2022፣ ቢንያም ግርማይ - ቻምፕዮን ኤርትራ ናይ ውልቂ ናይ ግዜ ውድድር 2022፣ ሄኖክ ምሉብርሃን - ቻምፕዮን ኣፍሪቃ 2022፣ ናትናኤል ተስፋጽዮን - ዕዉት ብጫ ማልያ ዙር ርዋንዳ 2022 ምዃኖም ይፍለጥ። በዚ መሰረት፡ ቢንያም ግርማይ በዞም ኣብ ዝተፈላለየ ኣህጉራዊ ውድድራት ዓቢ ሽም ዘለዎም ተቐዳደምቲ ተሓጊዙ ነዚ ውድድር ክዕወተሉ ከምዝኽል እዩ ብኣጋኡ ግምታት ተዋሂብዎ ዘሎ። ብመሰረት'ቲ ኣብ መርበብ ሓበሬታ ዩሲኣይ ዝተኻየደ ክፉት ድምጺ ህዝቢ፡ ንቻምፕዮን ዓለም 2022 ክዕትሉ ይኽእሉ’ዮም ተባሂሎም ድምጺ ዝተዋህቦም ሓሙሽተ ተቐዳደምቲ፣ ቤልጅማዊ ውት ቫንኣርት፡ ሆላንዳዊ ማትዮ ቫንደርፖል፡ ስሎቬንያዊ ታደጅ ፖጋካር፡ ቤልጅማዊ ሬምኮ ኢቨንፖልን ኤርትራዊ ቢንያም ግርማይን ተረቝሖም ኣለው። ኣብቲ ሰንበት ዝካየድ 266.9 ኪሎ ሜተር ዝሽፍን ውድድር፡ ካብቶም ነንሃገሮም ወኪሎም ዝወዳደሩ 160 ተቐዳደምቲ ክሳብ ሕጂ ኣዋህሊለሞ ብዘለዉ ነጥቢ ስሎቬንያዊ ታደጅ ፖጋካር 3246 ነጥቢ ብምውህላላል ኣብ ቅድሚት ክስራዕ እንከሎ ኤርትራዊ ቢንያም ግርማይ 1188 ነጥቢ ብምውህላል ኣብ ሻሙናይ ደረጃ ተሰሪዑ ኣሎ። ካብዞም ንኤርትራ ወኪሎም ኣብዚ ንመበል 89 ግዜ ዝካየድ ዘሎ ቻምፕዮና ዓለም ዝሳተፉ ዘለዉ ኤርትራውያን ተቐዳደምቲ፡ መርሃዊ ቅዱስ ንሓሙሻይ ግዜኡ ኣብ ቻምፕዮን ዓለም ብምስታፍ ዝለዓለ ተመኵሮ ዘለዎ ክኸውን እንከሎ፡ ኣማኑኤል ገብረእግዚኣብሄር ንራብዓይ ግዜኡ፡ መትከል እዮብ ኸኣ ሳልሳይ ግዜኡ ይሳተፉ ኣለዉ። እቲ ካብ 18 መስከረም ጀሚሩ ንሸሞንተ መዓልታት ጸወታታት ብምክያድ ሰንበት 25 መስከረም ዝዛመም ቻምፕዮን ዓለም፡ 11 ዓይነታት ውድድር፡ ናይ ደቂ ኣንስትዮ ደቂ ተባዕትዮን ኤሊት ናይ ግዜ ውድድር፡ ናይ ደቂ ተባዕትዮ ትሕቲ 23 ዓመት ናይ ግዜ ውድድር፡ ናይ ጁንየር ደቂ ኣንስትዮን ደቂ ተባዕትዮን ናይ ግዜ ውድድር ዘጠቓልል እዩ። ከምኡ’ውን ብደቂ ኣንስትዮን ብደቂ ተባዕትዮን ተሓናፊጹ ዝካየድ ናይ ግዜ ውድድር፡ ናይ ደቂ ተባዕትዮን ናይ ደቂ ኣንስትዮን ኤሊት ናይ ጽርግያ ውድድር፡ ጁንየር ደቂ ኣንስትዮ ናይ ጽርግያ ውድድርን ናይ ደቂ ተባዕትዮ ትሕቲ 23 ዓመት ናይ ጽርግያ ውድድርን’ዩ። 25 መስከረም፡ ዝካየድ ናይ ጽርግያ ውድድር ኤሊት ደቂ ተባዕትዮ፡ 266.9 ኪሎሜትሮ ዝሽፍን ኰይኑ፡ ተቐዳደምቲ 3945 ሜትሮ ብራኸ ክሓዅሩ’ዮም። እዚ ብዩሲኣይ ዝካየድ ቻምፕዮን ዓለም ካብ 1927 ጀሚሩ ዝካየድ ዘሎ ኰይኑ፡ ብሰንኪ ካልኣይ ኵናት ዓለም፡ ካብ 1939 ክሳብ 1945  ምብኳሩ እንተዘይኰይኑ፡ ዓመታዊ ብዘይ ምቁራጽ ክካየድ ጸኒሑ እዩ። 2021፡ ጁልያን ኣላፒሊፒ [ፈረንሳ] 2020፡ ጁልያን ኣላፒሊፒ [ፈረንሳ] 2019፡ ማድስ ፔደርሶን [ዴንማርክ] 2018፡ ኣሌሳንድሮ ቫልቨርደ [ስጳኛ] 2017፡ ፒተር ሳጋን [ስሎቫክያ] 2016፡ ፒተር ሳጋን [ስሎቫክያ] 2015፡ ፒተር ሳጋን [ስሎቫክያ] 2014፡ ማይክል ክዋትኮወስኪ [ፖላንድ] 2013፡ ርዮ ኮስታ [ፖርትጋል] 2012፡ ፍሊፐ ጂልበርት [ቤልጅም] ቢንያም ግርማይ ኣብዛ ገና ዘይተዛዘመት ዘላ ዓመተ 2022 ኣብ ዝተፈላለየ ውድድራት 53 መዓልታት ውድድራት ብምክያድ 8919 ኪሎሜተር ዘዊሩ፤ ኣብ ዩሲኣይ 1895 ነጥቢ ኣመዝጊቡ ኣሎ። ኣብዚ ዓመት ካብ ዘካየዶ ውድድራት ካብ ዘመዝገቦ ዓወታት እቲ ኣውራ፥ 14 መስከረም ኣብ ቤልጅም ኣብ ዝተኻየደ ግራንድ ፕሪክስ ዲ ዋሎኒ ንቫንደርፖል ተኸቲሉ፡ ካልኣይ 9 መስከርም ኣብ ካናዳ ኣብ ዝተኻየደ ግራንድ ፕሪክስ ሳይክሊስተ ፕሪክስ ዲ ኵቤካ፡ ሳልሳይ 25 ሓምለ ሳልሳይ መድረኽ ዙር ዋሎይነ፡ ካልኣይ 24 ሰነ ኣብ ኤርትራ ኣብ ዝተኻየደ ቻምፕዮን ናይ ውልቂ ናይ ግዜ ውድድር፡ ተዓዋቲ ወርቂ መዳልያ። 17 ግንቦት ኣብ ዓስራይ መድረኽ ጂሮ ዲ ኢታል፡ ቀዳማይ ብምውጻእ ቀዳማይ ናይ መድረኽ ዓወት ዘመዝገበ ኣፍሪቃዊ ክኸውን እንከሎ፡ ኣብ ተመሳሳሊ ውድድር ኣብ ሻሙናይ ሓሙሻይን መድረኽ ሓሙሻይ፡ ኣብ ሻዱሻይ ሳልሳይን መድረኽ ራብዓይ ኣብ ቀዳማይ መድረኽ ካልኣይ ወጺኡ። 27 መጋቢት ኣብ ዝተኻየደ ገንት ውቨልገን ቀዳማይ ወጺኡ ኣብ 19 መስከረም ኣብ ናይ ውልቂ ናይ ግዜ ውድድር ትሕቲ 23 ዓመት ደቂ ተባዕትዮ፡ ኖርወጃዊ ሶረን ንውድድሩ ብ34 ደቂቕን 13 ካልኢትን ብምዝዛም ተሸላሚ ወርቂ መዳልያ ክኸውን እንከሎ፡ ቤልጅማዊ ኣሌክ ሰጋረተን ብሪጣንያዊ ልዮ ሃይተርን ካልኣይን ሳልሳይን ኰይኖም ውድድሮም ዛዚሞም። ኣብዚ ውድድር ንኤርትራ ወኪሉም ዝተወዳደሩ ኣማኑኤል መሓርን ሳይሞን ተስፋጋብርን ብቕደም ተኸተል መበል 39 ከምኡ’ውን መበል 42 ኰይኖም ውድድሮም ዛዚሞም። ኣብ 23 መስከረም፡ ተወዳደርቲ ጁንየር ደቂ ተባዕትዮ ኣብ ዘካየድዎ 135.6 ኪሎ ሜተር ኣብ ዝሸፈነ ውድድር ጀርመናዊ ኢሊለ ሄርዛግ ተሸላሚ ወርቂ መዳልያ ክኸውን እንከሎ፡ ፖርቱጋላዊ ኣንቶንዮ ሞርጋዶ ካልኣይ፡ ቤልጅማዊ ቭላድ ቫን መቸሊን ሳልሳይ ወጺኦም። ኣብዚ ውድድር ካብቶም ንኤርትራ ዝወከሉ ሰለስተ ተጻወትቲ፡ ዩኤል ገብረገርግሽ መበል 28፡ ዮናስ ኣብርሃም መበል 60 ክወጽኡ እንከለዉ፡ ኣኽሊሉ ገብረትንሳኤ ግን ውድድሩ ክውድእ ኣይክኣለን። ኣብዚ ውድድር ካብቶም ጸወታ ዝጀመሩ 108 ተቐዳደምቲ እቶም 48 ነቲ ውድድር ክዛዝምዎ ኣይክኣሉን። ሎሚ ኣብ ዝተኻየደ ናይ ትሕቲ 23 ዓመት ደቂ ተባዕትዮ፡ እቲ ውድድር 168.9 ኪሎሜተር ዝሸፈነ ኰይኑ፡ ካዛኪስታናዊ የቨገኒ ፈዶሮቭ ቀዳማይ ክወጽእ እንከሎ፡ ወዲ ቸክ ሪፖብሊክ ማትያስ ቫሰክን ኖርወጃዊ ሶረን ዋረንክስጆልድን ካልኣይን ሳልሳይን ወጺኦም። ኣብዚ ውድድር ኤርትራ ብሓሙሽተ ተጻወትቲ፣ ኣማኑኤል መሓሪ፡ ዳኒኤል በርሀ፡ ሚልክያስ ቅዱስ፡ ሳምሳን ሃብተን ሳይሞን ተስፋጋብርን’ያ ተወኪላ። ሓሙሽተኦም ከኣ ነቲ ውድድር ክፍጽምዎ ኣይከኣሉን። ኣብ ናይ ትሕቲ 23 ዓመት ካብ ዝተወዳደሩ 132 ተቐዳደምቲ፡ ሓሙሽተ ኤርትራውያን ዝርከብዎም 62 ተቐዳደምቲ ነቲ ውድድር ክዛዝምዎ ኣይከኣሉን። ኣብ ተመሳሳሊ ውድድር እቶም ንሃገራዊት ጋንታ ኢትዮጵያ ወኪሎም ዝተወዳደሩ ኪያ ሮጎራን፡ ሃይሉ ኣብርሀ ነጋስን’ውን ነቲ ውድድር ኣይዛዘምዎን።	https://www.bbc.com/tigrinya/articles/cgr0dr7y1k0o
health	ተጋሩ ስደተኛታት ኣብ ዝርከቡሉ መዓስከር ዘጋጠመ ባርዕ እንታይ ጉድኣት ኣብፂሑ?	ኣብ ሱዳን መዓስከር ስደተኛታት ኡምራኩባ ብዘጋጠመ ሓደጋ ባርዕ ሓያሎ ስደተኛታት ብዘይ መፅለሊ ከም ዝተረፉ ተገሊፁ። ብሰንኪ እቲ ባርዕ ብዙሓት ስደተኛታት፡ ኩሉ ዝነበሮም ንብረት ከም ዝሰኣኑ ምክትል ኣማሓዳርን ማሕበራዊ ጉዳይን መዓስከር ኡምራኩባ መምህር ኣሉላ ገብረጀወርግስ ንቢቢሲ ገሊፁ። ኣብቲ መዓስከር ቅድሚ ሎሚ’ውን ብተደጋጋሚ ሓደጋ ባርዕ ከም ዘጋጠመ ዝዝከር ኰይኑ፡ 01 ታሕሳስ 2014 [ኣቆጻጽራ ግእዝ] ብዝተኸሰተ ባርዕ 67 መጽለሊ ብምዕናዉ 175 ስደተኛታት ብዘይመፅለሊ ተሪፎም ነይሮም። እቲ ብሰሉስ 15 ሕዳር 2022 ፍሉይ መፀውዒኡ ‘ዞን ሰለስተ’ ኣብ ዝብሃል ክፋል እቲ መዓስከር ዘጋጠመ ሓዊ ድማ ኣብ ሰዓታት ቅድሚ ቀትሪ ከምዝተኸሰተ መምህር ኣሉላ ተዛሪቡ። “ኣብ ልዕሊ ህይወት ዝበፅሐ ጉድኣት የለን። ንብረት ብዝምልከት ግን ክዳውንቱ ኮነ ዶክመንቱ ከውፅእ ዝኸኣለ ዋላ ሓደ ሰብ የለን” ኢሉ። በቲ ባርዕ 51 ካብ ቴንዳን ዕንፀይትን ዝተሰርሑ ዳሳት ምሉእ ብምሉእ ዝዓነዉ ኮይኖም፤ ኣብቶም ጊዚያዊ መዕቖቢ ዝነብሩ ዝነበሩ ልዕሊ 130 ሰባት ብዘይ መፅለሊ ተሪፎም ኣለዉ። ቢቢሲ ካብቲ መዓስከር ዝበፅሕዎ ቪድዮታት እውን እቶም ብጊዚያውነት ዝተሃነፁ መንበሪ ስደተኛታት ብሓዊ ዓንዮም፤ ኣብ ውሽጢ ዝነበረ ንብረትን ኣእካልን ናብ ሃሙኹሽቲ ተቐይሩ የርእዩ። መንቀሊ ናይቲ ሓደጋ ዛጊድ ብንፁር ከምዘይፍለጥን ኣብ ምፅራይ ከምዝርከብን ዝሓበረ ምክትል ኣማሓዳርን ማሕበራዊ ጉዳይን መዓስከር ኡምራኩባ መምህር ኣሉላ፡ ኣቀማምጣ ናይቶም መፅለሊ ግን ከም ምኽንያት ተቓላዕነት ኣቐሚጡ። “ንነብረሉ ዘለና ገዛውቲ ምችው ኣይኮነን። ንሓድሕዱ ዝተለጋገበ እዩ። ካብ ሓደ ገዛ እዩ እቲ ሓዊ ተበጊሱ” ክብል ኣረዲኡ። ነበርቲ እቶም ብቴንዳን ዕንፀይትን ዝተሃነፁ ጊዚያዊ መፅለሊ፡ ንመስርሒ ዳሳት ክብሉ ኣርዮም ዘምፅእዎም ሳዕርን ገረብን ምስቲ መግቢ ንምብሳል ኮነ ንኻልእ ኣገልግሎት ዝነድድ ሓዊ ተደሚሮም ብተደጋጋሚ ንዘጋጥም ባርዕ መንቀሊ ይኾኑ ከምዘለዉ ወሲኹ ገሊፁ። ኣብ መዓስከር ኦምራኩባ ዝርከቡ ዝበሎም ልዕሊ 17 ሽሕ ስደተኛታት ብሰንኪ’ቲ ብተደጋጋሚ ዘጋጥም ዘሎ ባርዕ ኣብ ሓደጋ ይርከቡ ክብል ተዛሪቡ። ፀብፃብ ወኪል ስደተኛታት ሕቡራት ሃገራት -  ዩ.ኤን.ኤች.ሲ.ኣር - ከምዘመልክቶ ብ28 ለካቲት 2022 ዝተመዝገበ ቁፅሪ ነበርቲ እቲ መዓስከር 19,189 ነይሩ። ብድሕሪ እቲ ሓደጋ ትካል ስደተኛታት ውድብ ሕቡራት (ዩኤን ኤች ሲ ኣር) ናብቲ ቦታ ብምኻድ ነቲ ኩነታት ከምዝተዓዘበን ጊዚያዊ መፅለሊ ቴንዳታት ከምዝተኸለን መምህር ኣሉላ ንቢቢሲ ተዛሪቡ። “ዩ.ኤን. ኤች.ሲ.ኣር ስደተኛታት ንግዚኡ ናብ ዝተዳለወ ቦታ እናመፅኡ ክምገቡ ይገበር ኣሎ። ክሳብ ሕዚ ግን ቀዋሚ ዝኾነ መንበሪ ገዛ፣ ንብረትን ካልእ ነገርን ኣይተውሃቦምን። እተን ዝነደዳ ገዛውቲ ኣፅንዕወን ኢሎምና ቆፂርና ነጊርናዮም” ይብል። ስደተኛታት ድሕሪ’ቲ ባርዕ ብግዚያውነት ኣብ ዝተተኸሉ ቴንዳታት ይሓድሩ’ኳ እንተሃለዉ፡ ዛጊድ ግን ዝድቅሱሎም ፍርናሻት ኮነ ዝኽደንዎም ኣልባሳት ከምዘይተወሃቦም ወሲኹ ገሊፁ። “ዝነደዱ ገዛውቲ ዝነበሩሉ ቦታ ተጸሪጉ ኣብ ዝተዳለወ ዳስ እዮም ክምለሱ ተጌሩ ዘሎ። [ኣብ ዘይነደደ ክፋል እቲ መዓስከር] ቤተሰብ ዘለዎም ናብኦም ከይዶም ተፀጊዖም ኣለዉ። ዝተረፉ ግን ኣብቲ ዝተዳለወ ዳስ ይሓድሩ ኣለዉ” ክብል ነቲ ዘሎ ኩነታት ኣረዲኡ። ካልኦት ገበርቲ ሰናይ ትካላት እውን ነቲ ዝበጽሐ ሓደጋ ዳህሲሶምዎ ከምዝኸዱ ተፈሊጡ’ሎ።	https://www.bbc.com/tigrinya/articles/cq5704p2qz1o
politics	ኣሜሪካ ንዘይሕጋዊ መቕተልትታት ኣመልኪታ ንሃገራት ሳሕል ኣጠንቂቓ	"ኣሜሪካ ኣብ ምዕራብ ኣፍሪቃ ዝርከባ ሃገራት ሳሕል ሰብኣዊ መሰላት ምጥሓስ እንተቐጺለን ሓገዛ ከም እተቋርጽ ኣጠንቂቓ። ክፍሊ ጉዳያት ወጻኢ ኣሜሪካ ኣብ ዘውጽኦ መግለጺ፡ በቲ ብጉጅለ ተሓላቒ ሰብኣዊ መሰላት ሂዩማን ራይትስ ዎች ዝወጸ ጸብጻብ ከም ዝተሻቐለ ሓቢሩ። ሂዩማን ራይትስ ዎች ኣብ ጸብጻቡ፡ ኣብ ቡርኪና ፋሶ፡ ብውሕዱ 180 ኣስከሬናት ኣብ ጋህዚ ከም ዝተረኽበን፡ ብሓይልታት መንግስቲ ከም ዝተፈጸመ ዝእምት ጭብጥታት ከም ዘሎን ገሊጹ ነይሩ። ክፍሊ ጉዳያት ወጻኢ፡ ነቲ ብልኡኽ ሕቡራት ሃገራት ኣብ ማላዊ ዝወጸ ጸብጻብ'ውን ጠቒሱ ኣሎ። ወሃቢት ቃል ክፍሊ ጉዳያት ወጻኢ ኣሜሪካ ሞርጋን ኦርታገስ ኣብ ዝሃበቶ መግለጺ፡ ""ኣሜሪካ፡ እቲ ነቲ ዞባ እትህቦ ሓገዝ፡ ብዝኾነ ይኹን መገዲ፡ ኣብ ምግሃስ ሰብኣዊ መሰላት ከይውዕል ብንጹር ሓቢራ እያ፤ በዚ ድማ ጸጥታዊ ሓገዛት ኣሜሪካ ኣብ ሓደጋ ወዲቑ ክህልው ይኽእል እዩ"" ኢላ። እቲ መግለጺ ኣብ ጂ5 ሳሕል ንዝርከቡ መራሕቲ- ቡርኪና ፋሶ፡ ጫድ፡ ማሊ፡ ማውሪታንያን ኒጀርን ነቲ ክስታት ክምርምሩን ""ብግህሰት ሰብኣዊ መሰላት ገበነኛታት ኮይኖም ንዝተረኽቡ"" ተሓተትቲ ክገብሩን ጸዊዑ ኣሎ።"	https://www.bbc.com/tigrinya/news-53360065
health	መግቢ፡ ንጥዕና ኣእምሮን ሕማማት ልብን ዝሕግዝ ዝንቕ መግብታት	"መብዛሕቴና መዓልታዊ ተመሳሳሊ መግቢ ኢና ንበልዕ። ኣብ ህይወትና ዝለመድናዮ ውሱን ዓይነታት መግቢ ስለዘለና ምርጫና ድሩት እዩ። እቲ እንዕድጎ መግቢ፡ ዋግኡ፡ ኣብ ዕዳጋ ብቐረባ ዝርከብ ብምዃኑ ጥራሕ ዘይኮነ ንጥዕናና ብዝህልዎ ረብሓ እውን እናመዘንና ኢን ክንምገብ ዘሎና። ንሓፈሻዊ ኩነታት ኣመጋግባና ኣብ ግምት አእቲና እኹል መጠን መኣዛታት  ንረክብ ምህላውና ብኸመይ ክንፈልጥ ንኽእል? ተመራመርቲ ስነ መግብን ጥዕናን፡  እኹል መኣዛታት መታን ክንረክብ ከም [ፍሩታታትን ኣሕምልትን] ዝኣመሰሉ ዝተፈላለየ  ሕብሪ ዘለዎም ዝኑቕ መግቢ ክንምገብ እዮም ዝመኽሩ። ስለዝኾነ ዝተፈላለዩ ሕብርታት ዘለዎም ንጥዕና ዘይጎድኡ 'ሜደተራንያትን ዳይት' ተባሂሎም ዝጽውዑ ከም ፍረታት፣ ኣሕምልቲ ከምኡ'ውን ንጥዕና ዘይጎድኡ ብዙሕ ስብሒ ዘይብሉ 'ኤክስትራ ቨርጂን ኦሊቭ ኦይል' ዝበሃል ዓይነት ዘይቲ እዮም። ኣብ ዩኒቨርሲቲ ፍሎረንስ ተሓጋጋዚ ፕሮፌሰር ስነ-መኣዛ ፋራንሴስኮ ሶፊ፡ መግብታት ዝተፈላለዩ ሕብርታት ምህላዎም ናይ ኣጋጣሚ ከምዘይኮነ ይዛረብ። ""ልማዳዊ ዝኾኑ 'ሜዲተራንያን ዳይትስ' ዝባሃሉ ዓይነት መግብታት ምምጋብ ነቶም ዝተፈላለዩ መኣዛታትን ካልኦት ንጥዕና ዝሕልዉ ተወሰኽቲ ነገራትን ከም ምውሳድ ማለት'ዩ"" ይብል። እቶም 'ሜደተራንያን ዳይት' (መግቢ ከባቢ ማእከላይ ባሕሪ ) ብዝብል ዝፍለጡ  [ከም ፍሩታታት፣ ኣሕምልቲ ከምኡ'ውን ንጥዕና ዘይጉድኡ ስብሕታት ዝሓዙ 'ኤክስትራ ቨርጂን ኦሊቭ ኦይል'] መግብታት ጠቐምቲ ዝኾኑሉ ካልእ ተወሰኽቲ ምኽንያታት አለዉ። እቶም ኣብዚ ዝምደቡ መግብታት ዝጥበሱ ዘይኮኑስ ብማይ ዝበስሉ ምዃኖምን ንትሕዝቶኦም ምዕቃብ ዝከኣል ምዃኑ'እቲ ፕሮፌሰር ብኣብነት ይጠቅስ። ኣብ ፓርትላንድ ኦሬጎን ዩኒቨርሲቲ ዌስተርን ስቴትስ ተመራማሪት ስነ መኣዛ ዲና ሚኒች፡ ዝተፈላለየ ሕብርታት ዘለዎም መግብታት ምምጋብ ነቶም ኣገደስቲ ዝበሃሉ መኣዛታት ክንረክብ ከምዝሕግዘና ትሕብር። ""ነቶም ዝተፈላለዩ ሕብርታት ዘለዎም መግብታት ክንምገብ እንተዘይኪኢልና ንረብሓታት እቲ መግቢ ኢና ንስእን"" ትብል። ዝተፈላለየ ሕብርታት ዘለዎም ተኽልታት ዝተፈላለዩ ጥቕምታት ሒዞም ከምዝፍጠሩ እትገልጽ እታ ተመራማሪት፡ ንኣብነት ከም ብሉቤሪ ዝበሉ ሰማያዊን ወይናይን ሕብሪ ዘለዎም መግብታት ንሕማም ልብን ሕማም ሽኮር ['ታይፕ-ቱ'] ንምክልኻል ዓብዪ ረብሓ ከምዘለዎም ተረድእ። ብተመሳሳሊ ቢጫ ሕብሪ ዘለዎም ፍሩታታትን ኣሕምልትን እውን ሕማማት ልቢ ናይ ምንካይ ተኽእሎ ኣለዎም። ካብ ውሽጢ ተኽልታት ዝርከቡ ገለ ክፋላት ናብ ዝተፈላለዩ ውሽጣዊ አካላት ወዲ ሰብ ከምዝበጽሑ እትሕብር ተመራማሪት ስነ መኣዛ ዲና፡ ንኣብነት ኣብ ቢጫን ሓምለዋይን ሕብርታት ዘለዎም መግብታት ዝርከብ 'ሉቲን' ዝበሃል ንጥረ ነገር ናብቲ 'ማኩላር' ብዝብል ዝፍለጥን ንጹር ምስሊ ንምርኣይ ዝሕግዝን ዳሕረዋይ ክፋል ረቲና ዓይኒ ይበጽሕሞ ከምዘይኣርግ ይገብሮ"" ብምባል ተረድእ። 'ፍሎቭኖይድስ' ብዝብል ዝፍለጡ ካብ ፍሩታታትን ኣሕምልትን ዝርከቡ ውሁድ መኣዛታት ከኣ አብ ውሽጢ ሓንጎል ንዝፍጠርን ናብ ሕማም ረሲዕ ['ኣልዛይመር'] ዘቃልዕን ምምራዝ ብምክልኻል ጥዕና ሓንጎል ከምዝሕሎ ይገብር። ንልዕሊ 20 ዓመታት ንኣመጋግባ 50 ሽሕ ሰባት መሰረት ኣብ ዝገበረ መጽናዕቲ ሃርቫርድ ቤት ትምህርቲ ጥዕና ማሕበረሰብ ዝተሳተፈት ተመራማሪት ሺን ዬህ፡ ከም ኣራንሺ፣ በርበረ፣ ሰደኖን ወይኒን ዝኣመሰሉ መግብታት ምምጋብ፡ ንዓቕሚ ምስትውዓልና ይዕቅብ ሕማም አእምሮ  ዕብደት ወይ ጽላለ ንከየጋጥመና ከምዝከላኸል ትዛረብ። ስለዝኾነ ዋላ እውን ካብዚ ሕጂ እንርከበሉ ዕድመ ነዞም መግብታት ክንወስድ ይግባእ። ዝተፈላለየ ሕብርታት ዘለዎም መግብታት ምውሳድ ነቲ ኩሉ ሳዕ ሓደ ዓይነት መግቢ ጥራሕ ብምምጋብና ክመጽእ ካብ ዝኽእል ሓደጋታት ከምዝከላኸልና ተረድእ። ""መጽናዕትታት ከምዘረጋግጾ፡ ጽማቝ ኣራንሺ ዓቕሚ ምስትውዓል (ልበታውነት ወይ ተገንዝቦኣውነት)ና ከየንቆልቁል ይሕግዘና። ግን ድማ ብዙሕ ጽማቚ ምውሳድ ምስ ታይፕ-2  ዓይነት ሕማም ሽኮር ዝተሓሓዝ ሳዕቤናት ክህልዎ ይኽእል'ዩ"" ትብል። እዚ ክኸውን ዝኽእለሉ ምኽንያት ድማ ኣብ ውሽጡ ዘሎ ትሕዝቶ ሽኮር ኣብቶም ፍሎቮናይድስ ዝበሃሉ ዓይነት ስለዘይኮነ'ዩ። ዝተፈላለዩ ሕብርታት ዘለዎም መግብታት ምምጋብ ክባሃል ከሎ ብቐንዱ ምስ ፍሩታታትን ኣሕምልትን ጥራሕ ክተሓሓዝ ይኽእል'ዩ። ሓደ መጽናዕቲ ከምዘረጋግጾ ድማ ዝተፈላለዩ ሕብርታት ዘለዎም መግብታት ዝወስዱ ሰባት ጥዕንኦም ዝሓለዉ መግብታት ናይ ምውሳድ ልምዶም ክዓቢ ተኽእሎ ኣለዎ። ብተፈጥሮ ዘይኮነስ ባዕልና ብእንፈጥሮም ሕብርታት ዝተዳለዉ ከም ኬክን ካልኦት ምቁራት ነገራት ዝኣመሰሉ  መግብታት ግን ምስቶም ዝተፈላለዩ ሕብሪታት ዘለዎም እንብሎም አማራጽታት መግቢ ዝምደቡ ኣይኮኑን። ካብዚ ብተወሳኺ ኣብ ሓደ መጽናዕቲ ምርር ዝበለ ጣዕሚ ዘለዎም ዓይነት  ኣሕምልቲ ን12 ሳምንቲ ከምዝምገቡ ዝተገበሩ ሰባት  ጸቕጢ ደሞም ከምዝነከየን ኣብ ሰብነቶም ዘሎ መጠን ሽኮር ከምዝተስተኻኸለን ተፈሊጡ።"	https://www.bbc.com/tigrinya/news-58818110
technology	ኬንያ፡ ተኸፈልቲ ጸለውቲ ማሕበራዊ ሚዲያ ዝፈጥሩዎ ዘለው 'ኲናት'	"ኣብ ኬንያ ጸለውቲ ዝኾኑ ፍሉጣት ተጠቀምቲ ማሕበራዊ ሚዲያ ትዊተር፡ ኮነ ኢሎም ግጉይ ሓበሬታ ንምውዛዕ ይክፈሎም ከም ዝነበረ ተፈሊጡ። እዚ ስልቲ ምስ ቅዲ ኲናት ደባይ ውግእ ዝመሳሰል'ዩ ክትብል ነዚ ጠጠው ኣብ ምባል ኣብ ዝተወደበ ሕጋዊ ጉጅለ ኣባል ዝኾነት ተሓላቒት ትዛረብ። ዴይሲ ኣምዳኒ ኣብ ክሲ ቤት ፍርዲ ብዛዕባ ዘጋጠሞም ክትዛረብ እንከላ ""ላሕ ኢልካ ክሳብ እትደክም ኣብ ልዕሌኻ'ውን'ዩ ዝበጽሕ"" ክትብል ትገልጾ። እቲ ክብሪ ውልቀሰባት ንምጽላም ዒላማ ዝገበረ መጥቃዕቲ ማሕበራዊ ሚዲያ ብዙሓት ካብዚ ጎስጓስ ክወጽኡ ከም ዝገብሮም'ውን ትዛረብ። ""ብውሑድ ሰለስተ ሰባት ብምኽንያት እቲ ዝበጽሖም ዝነበረ መድሃልትን ወፍሪ ግጉይ ሓበሬታን ዕረፍቲ ክወስዱ ተገዲዶም'ዮም"" ኢላ። ሞዚላ ፋውንዴሽን ዝተባህለ ውልቀ ትካል 'Inside the shadowy world of disinformation for hire in Kenya ብዝብል ርእሲ መጽናዕቲ ኣካይዱ ኣሎ። እዚ፡ ዘይተፈልጡ ከፈልቲ እቲ 'ቢቢኣይ' ብዝብል ዝፍለጥ ብመንግስቲ ዝድገፍ ረቒቕ ኣዋጅ ምምሕያሽ ሕገ መንግስቲ ንምሕጋዝ ዝግበሩ ጎስጓሳት ዝድግፉ ሰራዊት ኣብ ትዊተር ከም ዘዋፈሩ የርኢ። ጉሕለት ሃሽታግ [Hashtag heist] ብመሰረት ካብ ወርሒ ግንቦት ክሳብ ሰነ 2021 ዝተኻየደ መጽናዕቲ፡ እዞም ውልቀሰባት ኣብ ትዊተር ብቐጥታ ጋዜጠኛታት፣ ዳያኑን ተሓለቕቲ መሰላትን ንከጥቅዑ ተኸፊሉዎም። ትዊተር፡ ኣብዛ ኣብ ኣፍሪቃ ኣዝዩ ዝለዓለን ኣብ ኢንተርነት ንጡፍ ዝኾነን ህዝቢ ዘለዋ ምብራቕ ኣፍሪቃዊት ሃገር ኬንያ ክፍተን ምርኣይ ሓድሽ ኣይኮነን። ኣብ ትዊተር፡ ኬንያውያን ተጠቀምቲ ኢንተርነት ብሓፈሻ #ኮት (#KoT) ተባሂሎም'ዮም ዝጽውዑ። እቲ መጽናዕቲ እዚ ግጉይ ሓበሬታ ናይ ምውዛዕ ምንቅስቓስ ኣኽሳቢ ከም ዝኾነ የመልክት። እቶም ፖለቲካዊ ጸለውቲ ንሰለስተ መዓልቲ ኣብ ዝውደብ ጎስጓስ መዓልታዊ ካብ 10 ክሳብ 15 ዶላር ተኸፊሉዎም ከም ዝሳተፉ የርኢ። ገለ ጸለውቲ ደረጅኦም ሓፍ ኢሉ ወርሓዊ ክሳብ 250 ዶላር ይኽፈሎም። እቲ ኽፍሊት ብቐጥታ ናብ ሞባይሎም [ኤምፔሳ] ይፍጸም። ቢቢሲ ቃለ መጠይቕ ዝገበረሎም ጸለውቲ መን ከም ዝኸፍሎም ክዛረቡ ፍቓደኛታት ኣይኮኑን። ግን ድማ ሓደ ነቲ መጽናዕቲ ርኢይትኡ ዝሃበ ውልቀሰብ ሓሓሊፉ እቲ ገንዘብ ቅድሚ እቲ ጎስጓስ ገለ ሻብ ድማ ድሕሪኡ ከም ዝመጽእ ገሊጹ። እቶም ብድሕሪ እዚ ጎስጓስ ዘለው ሰባት ትሕዝቶን ዝርዝር መምርሒታትን ንምልኣኽ ናይ ዋትሳፕ ግሩፕ ይጥቀሙ። በዚ መሰረት እቶም ውልቀሰባት እቲ ዝልጥፉዎ ትሕዝቶ ብብዝሒ ኣብ ትዊተር ዝዘውር ንክኸውን [ትረንድ ዝገብር] ይገብሩ። እቲ ዕላማ፡ እቶም 'ትረንድ' ዝገብሩ ዘለው ሓሳባት ገዛእቲ ከም ዝኾኑ ኣምሲልካ ሰባት ንምትላል ከም ዝኾነ እቲ መጽናዕቲ ይሕብር። እዚ ልክዕ ""ዝተኸፍሎም ሰልፈኛታት ኣብ ፖለቲካዊ ሰልፍታት ምስታፍ'ዩ"" ብምባል ይገልጾ። ትዊተር'ውን ኣብቶም ዝውዝዑ ግጉይ ሓበሬታታት መወዓውዒ ብምቕማጥ መኽሰብ ይረኽብ'ዩ ዝብል ክሲ ይቐርበሉ። ኣብ ኬንያ መወዓውዒታት ትዊተር ዝሸይጥ ኤጀንሲ ኣብቶም ትረንድ ዝገብሩ ጽሑፋት መዓልታዊ 3500 ዶላር ንክኸፍል ጠለብ ኣቕሪቡ ነይሩ ክብል እቲ ጸብጻብ ይጠቅስ። ትዊተር ነዚ ኣመልኪቱ ኣብ ዝሃቦ መልሲ ""እቲ ኣብ ጸብጻብኩም ዝተጠቕሰ ምንቅስቓስ ክፍሊት ብናጻ ኣካል ከነረጋግጾ'ኳ እንተዘይክኣልና ብውሑድ ዝተዋደዱ መጥቃሚታት ከም ዘለው ግን ከነረጋግጽ ክኢልና ኢና"" ኢሉ። በዚ ምኽንያት፡ ኣብ ኬንያ በቶም ኣብ ማሕበራዊ ሚዲያ ትዊተር ጸለውቲ ብዝኾኑ ዝንቀሳቐሱ 100 መጥቀሚታት ትዊተር ተዓጽዮም ኣለው። እዚ ንፖሊሲታት እቲ ትካል ዝጥሕሱ'ዮም ብዝብል ዝተወስደ ስጉምቲ'ዩ። እንተኾነ ኣብታ ሃገር ብተደጋጋሚ ኣብ ልዕሊ ዳያኑ ዝተኸፍተ መጥቃዕቲ፡ ንዘይሻራውነቶም ዝፈታተን ነበረ። እዚ #AnarchistJudges፣ #JudiciaryRevenge፣ #JudicialPayback ከምኡ'ውን #Justice4Sale ብዝብሉ ናይ ትዊተር ሃሽታጋት ዝተኸፍተ ወፍሪ እዩ። ኣብ ወርሒ ግንቦት፡ ላዕለዋይ ቤት ፍርዲ ቅድሚ ምውሳኑን ድሕሪ ምውሳኑን በብክልተ መዓልቲ ብማእከላይ ሓደ ግጉይ ሓበሬታ ክውዛዕ ተገይሩ'ዩ። ኣብ ወርሒ ነሓሰ ድማ ዳያኑ፡ እቲ ብ 'ቢቢኣይ' ዝፍለጥ ረቒቕ ኣዋጅ ምምሕያሽ ሕገ መንግስቲ 'ዘይሕጋዊ፣ ዘይስሩዕን ዘይሕገመንግስታውን' እዩ ኢሎም። ይኹን'ምበር፡ ሕጂ'ውን ዓቃቢ ሕጊ ምስ ላዕላይ ቤት ፍርዲ ኣብ ክትዕ'ዩ ዝርከብ። እዚ ጉዳይ፡ ዝተመስርሐ ስእሊ እቶም እቲ መስርሕ ሕገ መንግስታዊ ኣይኮነን፣ ኣበር ኣለዎ ኢሎም ዝካትዑን እቲ ምምሕያሽ ጠጠው ንክብል ዝሰርሑን ኣብ ትዊተር ብምዝርጋሕ'ዩ ጀሚሩ። ኣምዳኒ፡ ሓንቲ ካብ ሞንጎ እቶም ምንቅስቓስ ሊንዳ ካቲባ [ብስዋሂሊ ""እቲ ሕገ መንግስቲ ንሓሉ""] ስለ ዝኾነት፡ ኣብቲ ኣብ ትዊተር ዝግበር ወፍሪ ""ብዛዕባ ሰላም ዘይግደሱ'ዮም ኢሎም የውግዑልና"" ትብል። ወሲኻ፡ ""ሃገር ንምንዓብ ብሃገራት ወጻኢ ዝተላእኹ፣ ሓላፍነት ዘይስምዖም፣ ክፉኣት፣ ረበሽቲ እዮም ዝብሉና። መብዛሕትኡ ኣብ ልዕሌና ጽልኣት ንምልዕዓል ተጠቒሞምሉ"" ኢላ። ብተወሳኺ፡ እቶም ተሓለቕቲ ብቐንዲ ተቓዋሚ ቢቢኣይ ዝኾነ ምኽትል ፕሬዝደንት ዊልያም ሩቶ ዝምወሉ'ዮም ተባሂሎም። ተበግሶ ምህናጽ ድልድል [Building Bridges Initiative] ቅድሚ ሓሙሽተ ዓመት ድሕሪ ዝተኻየደ ፕሬዝደንታዊ መረጻ ካብ ዝነበረ ምልውዋጥ ሰላምታ ክልተ ተነሓናሕቲ'ዩ ዝብገስ። ኣብቲ እዋን፡ ፕሬዝደንት ኡህሩ ኬንያታን ተነሓናሒኡ ራይላ ኦዲንጋን ድሕሪ ሕጂ ንመረጻ ስዒቡ ብዘጋጥም ዓሌታዊ ጎንጺ ብዙሕ ሰብ ይጉዳእ ስለ ዘሎ ካብ ዓሌታዊ ፖለቲካ ንውጻእ፣ ንሰላም ድልድል ንፍጠር ብዝብል ኢድ ንኢድ ተጨባቢጦም ነይሮም። እዚ ሕጂ ቢቢኣይ ተባሂሉ ዝጽዋዕ ዘሎ ምምሕያሽ ሕገ መንግስቲ ድማ፡ ኣብ መንግስታዊ መሓውር እታ ሃገር ሕጂ ዘየለ መሓውር ቐዳማይ ሚኒስተር ብምትእትታው ኣብ ሞንጎ እቲ ቐዳማይ ሚኒስተርን እቲ ፕሬዝደንትን ምምቕራሕ ስልጣን ክህሉ ዝጠልብ እዩ። እዚ እቲ ሕጂ ምኽትል ፕሬዝደንት ዘሎ ዊልያም ሩቶ ኣይቕበሎን። ጸብጻብ ሞዚላ ፋውንዴሽን፡ እቲ ዝውዛዕ ግጉይ ሓበሬታ ሰባት ኣብ መስርሕ ፍርዲ ቢቢኣይ ብዛዕባ ዝህልዎም ሓሳብ ጽልዋ ኣሕዲሩ'ዩ ዝብል ዝረኸቦ መረዳእታ ውሑድ'ዩ። ይኹን'ምበር፡ እቶም ገንዘብ ዝኽፈሎም ጸለውቲ ኣገደስቲ ድምጺታት ኣብ ትዊተር ካብ ዝካየድ ክትዕ ወጻኢ ንክኸውን ገይሮም'ዮም። ካብዚ ብዝብገስ እቶም ስቪል ተሓለቕቲ ኣብቲ ማሕበራዊ ሚዲያ መጺኦም ሓሳቦም ንምስፋር ርእሰ ምምያ ክገብሩ ተገዲዶም። ""ኣብ ሓደ እዋን ጥዑይ ልዝባት ዝካየደሉ ዝመስል ዝነበረ መድረኽ ሕጂ ሙሉእ ንሙሉእ ተበኪሉ'ዩ"" ክብል ሓደ ነጣፊ ትዊተር ጽሒፉ። በዚ እትሰማማዕ ኣምዳኒ'ውን፡ ቅድም ኢሉ ናይ ትዊተር መጥቀሚኣ ንምጥፋእ ወሲና ከም ዝነበረት ገሊጻ። እንተኾነ ሓላፊት ኣብ መሰላት ደቂ ኣንስትዮ ዝነጥፍ ትካል ስለ ዝኾነት ክትጸንሕ መሪጻ። ከምዚኦም ዝበሉ ጉዳያት ግን ኣብ ልዕሊ ወርሒ ነሓሰ 2022 ክካየድ መደብ ተታሒዙሉ ዘሎ መረጻ ሳዕቤን ከየሕድሩ ይስጋእ። ቅድም ኢሎም ኣብ ዝተኻየዱ መረጻታት ዋጋ ዝተኸፍሎም ጎንጺታት ተራእዮም'ዮም። ትዊተር ግን፡ ኣብታ ሃገር ዝሓሸ ፖለቲካዊ ክትዕ ንክካየድ ዘኽእል ባይታ ዘመቻችአ ነይሩ። ትዊተር ""እቲ ሕጂ ዝርኣይ ዘሎ ሕመቕ ኣብቲ መድረኽ  ክጣጥሕ ብምፍቓዱ ኣብ ኢዱ ደም ክህልዎ ይኽእል"" እዩ ክብል የጠንቅቕ። ክኢላ ማሕበራዊ ሚዲያ ሳሙኤል ካማኡ ነገራት ከም ዝተቐየሩ ይምጉት። ""ኣብ መጀመርታ ማሕበራዊ ሚዲያ ኣብ ምሕዋይ ዴሞክራሲ ተራ ተጻዊቱ። ድሕሪ ግዜ ግን ሰባት በዚ ኣቢሎም ኣተሓሳስባ ሰባት ክጥምዝዙ ከም ዝክእሉ ተማሂሮም። እቲ ሕቶ ሕጂ ማሕበራዊ ሚዲያ ንዴሞክራሲ ጽቡቕ ድዩ ዝብል'ዩ"" ክብል ንቢቢሲ ተዛሪቡ። ሓደ ካብ ጽሓፍቲ እቲ ጸብጻብ ብሪያን ኦቢሎ፡ ትዊተር ኣብ ከም መረጻ ዝበሉ ዓበይቲ ፍጻሜታት ብዝሒ ዝዘዋወሩ ጽሑፋት ጠጠው ክብሉ ምግባር ሓደ መፍትሒ'ዩ ይብል። ብተወሳኺ ""ትዊተር ኣብ ዝተፈላለያ ሃገራት ዝኾነ ዛዕባ ገዛኢ ርእሲ ቅድሚ ምዃኑ ዘመምዩ ሰባት ክቖጽር ይኽእል"" ኢሉ።"	https://www.bbc.com/tigrinya/news-58551848
health	ዘይጸረየ ኣስናን ጠንቂ ሕዱር ሕማማት ምዃኑ ትፈልጡ'ዶ?	"ምጽራይ ኣስናን፡ ብሕዱር ሕማም ንኸይንጥቃዕ ከምኡ'ውን ጥዕና ኣስናንናን ግርጻንናን ንኽሕሎ ይሕግዝ። መብዛሕትና ግን፡ ኣስናንና ነጽርየሉ መገዲ ቅኑዕ ኣይኰነን። መብዛሕትና፡ ምጽራይ ኣስናን ካብ እዋን ቍልዕነትና ጀሚርና'ኳ እንተ ለመድናዮ፡ ምስ ዓበና እውን በቲ ቕኑዕ ኣገባቡ ኣይንገብሮን። ኣብ ብሪጣንያ፡ ዩኒቨርሲቲ በርሚንግሃም በዓልቲ ሞያ ጽገናዊ ሕክምና ስኒ ጆሰፊን ሂርሽፌልድ፡ ""ካብ ሓኪም ስኒ ወይ ሓኪም ጽሬት ኣስናን ወግዓዊ መምርሒ ዘይረኸበ ዝዀነ ይዅን ሰብ፡ ግጉይ ኣጸራርያ እዩ ዝኽተል። ካብ ተመኵሮይ ከም ዝረኣኽዎ እዚ ኣብ ዝዀነ ይዅን ሃገር ዘጋጥም እዩ፡"" ትብል። ኣስናንና ብኸመይ ክነጽሪ ከም ዘለና ዝገልጽ ዝተፈላለየ ሓበሬታ ስለ ዘሎ፡ እዚ ዝገርም ኣይኰነን። ሓደ መጽናዕቲ ከም ዝሕብሮ እንተወሓደ፡ 66 ዝተፈላለየን ሓደሓደ ግዜ ኸኣ ንሓድሕዱ ዝጋጮን ምኽሪ ክኢላታት ኣሎ። ዋና ኣካያዲ ስራሕ ትካል ጥዕና ኣፍ ብሪጣንያ ናይጀል ካርተር፡ እዚ ""ንሰባት ኣዝዩ ዘደናግር ኰይኑ ይስምዓኒ"" ይብል። እሞ ደኣ መብዛሕትና እንታይ ኢና እንጋገ ዘለና? ብኸመይ ከ ከነዐርዮ ንኽእል? ሂርሽፌልድ፡ ""መብዛሕትኦም ሕሙማት እቲ ክገብርዎ ዘለዎም ነገር፡ ተረፍ መግቢ ምውጋድ ምዃኑ ይርድኦም እዩ"" ትብል። ""ባክተርያ ካብ ኣስናን ክወጽእ ምግባር ዝያዳ ኣገዳሲ እዩ።"" እዞም ባክተርያ እዚኣቶም ይዅኑ ካልኦት ደቀቕቲ ታህዋስያን፡ ኣብ ውሽጢ ኣፍ ነፍሲ ወከፍ ሰብ ይዓብዩ'ሞ መጣግ ረቂቕ ሽፋን (ባዮፊልም) የቝሙ። እዚ ምስ ኣስናንና ዝጣበቕ ቀጢንን ድልዱልን ቀጸላ 'ሓንጋ' ኰይኑ፡ ባክተርያን ካልኦት ደቀቕቲ ተህዋስያንን ዝሕዝ እዩ። እዚ ኣስታት 700 ዝተፈላለዩ ዓይነታት ባክተርያ ክሕዝ ዝኽእል ሓንጋ፡ ብቐሊሉ ክጸሪ ከምዘይክእል ሂርሽፌልድ ተረድእ። እዚ ባዮፊልም ብቐንዱ ክለግስ ዘለዎ ካብ ኣስናን ዘይኰነስ ካብ መስመር ግርጻን እዩ። ኣብዚ ቦታ እዚ ኸኣ እዮም ደቀቕቲ ታህዋስያን ናብ ኣካል እቲ ግርጻን ሰሊኾም ብምእታው፡ ነድርን ሕማም ግርጻንን ዘስዕቡ። ""ኣስናንና ምጽራይ"" ዝብል ሓሳብ ግጉይ እዩ። ኣስናንና ዘይኰነስ ግርጻንና ኢና ክነጽሪ ዘለና። ድሕሪኡ ኣስናንና ብቕጽበት እዩ ዝጸሪ"" ትብል ሂርሽፌልድ። ሓደ ካብቲ ንባዮፊልም ንምጽራይ ዝሕግዝ ውጽኢታዊ መገዲ፡ ""ዝተመሓየሸ ባስ ቴክኒክ"" ተባሂሉ ዝፍለየጥ እዩ። እዚ ኸኣ ካብቲ መብዛሕትና ንነዊሕ ግዜ ክንጥቀመሉ ዝጸናሕና ኣገባብ ዝለዓለ ብልሓት ዝጠልብ እዩ። እቲ ""ዝተመሓየሸ ሜላ ባስ"" ነቲ ብራሽ ኣብ ጽፍሒ ስኒ 45 ዲግሪ ኵርናዕ ምግባር ዘጠቓልል እዩ። ነቲ ታሕተዋይ ምንጋጋ ንታሕቲ ጌርካ፡ ነቲ ላዕለዋይ ድማ ንላዕሊ ገጽ ብምግባር፡ ኣብ ትሕቲ ግርጻን ዘሎ ጠበቕ ንምእታው ማለት እዩ። ድሕሪኡ ኣብቲ መስመር ግርጻን ንእሽቶ ምንቅስቓስ ንቕድሚትን ንድሕሪትን ንገብር። እቲ ነጽርየሉ ጸቕጢ ካብ 150-400 ግራም ንላዕሊ ክኸውን ከምዘይብሉ ሂርሽፌልድ ትገልጽ። ኣመና ኣትሪርና እንተጽሪና ብፍላይ ከኣ ተሪር ብራሽ እንተተጠቒምና ኣብ ግርጻን ቁስልን በሰላን ከስዕብ ይኽእል እዩ። እንተቘሲሉ ድማ እቶም ባክተርያ ናብ ሰራውር ደም ንኽኣትዉ ዕድል ይፈጥረሎም። ነቲ ብራሽ ኣብ ልዕሊ እቲ ላዕለዋይ ሽፋን ስኒ፡ ኢናመል፡ ጸቕጢ ገይርካ ምጽራይ ምስ ግዜ ሳዕቤናት ክህልዎ ይኽእል እዩ። እቶም ብናይ ኢድ ብራሽ ዝጥቀሙ ሰባት፡ ካብቶም ብኤሌክትሪክ ዝሰርሕ ብራሽ ዝጥቀሙ ንላዕሊ ጸቕጢ ይገብሩ፣ ምኽንያቱ እቲ ብኤሌትሪክ ዝሰርሕ ብራሽ ልዑል ጸቕጢ ምስ እትገብር መጠንቀቕታ ይህብ እዩ። ዝተፈላለዩ ማሕበራት ስኒ፡ ኣብ ሓደ እዋን እንተ ወሓደ ንኽልተ ደቒቕ ዝኣክል፡ ኣብ መዓልቲ ክልተ ሳዕ ክነጽሪ ከምዘለና ይላበዉ። እቲ ጸገም ግን መብዛሕትና ክልተ ደቒቕ ኣብ ምግማት ጸገም ኣለና። ዝተፈላለየ መጽናዕትታት ገምጋም ንውሓት እቲ ነጽርየሉ ግዜ ካብ 33 ካልኢት ክሳዕ 97 ካልኢት ከምዝፈላለ ይሕብሩ። 25 ሚእታዊት ዝዀኑ ሰባት ጥራይ ግቡእ ጸቕጥን ምንቅስቓስን ጌሮም ኣስናኖም ከምዘጽርዩ መጽናዕቲ ፕሮፌሰር ካሮሊና ጋንስ ይገልጽ። እንተዀነ፡ ነዚ መፍትሒ ቐሊል እዩ። ኣብ ሞባይልና ዝርከብ መቝጸሪ ግዜ ክንጥቀም ንኽእል ኢና። ኣብ ከም ኣሜሪካ፡ ብሪጣንያን ኣውስትራልያን ዝኣመሰላ ሃገራት ኣብ መዓልቲ ክልተ ሳዕ ኣስናንና ክነጽሪ ከምዘለና ይንገር። ይዅን እምበር ማሕበር ስኒ ህንዲ ሰለስተ ሳዕ (እንተላይ ድሕሪ ምሳሕ) ምጽራይ ጠቓሚ ክኸውን ከም ዝኽእል ይመክር። ከቢድ ጸገማት ጥዕና ኣፍ ዘይብሎም ሰባት፡ ካብዚ ዝተጠቕሰ ግዜ ንላዕሊ ምጽራይ ዋላ ሓንቲ ረብሓ የብሉን። ሂርሽፌልድ፡ ""ኣብ መዓልቲ ካብ ክልተ ሳዕ ንላዕሊ ምሕጻብ'ውን ጐዳኢ ክኸውን ይኽእል እዩ"" ትብል። ኣብ ርእሲኡ፡ ""ምግቢ ብቐሊሉ ክቕርቅር ዝኽእል መላግቦ ስኒ 'ብረይስ' ዝገበሩ ሰባት፡ ድሕሪ ነፍሲ ወከፍ ምግቢ ስኖም እንተጽረዩ ዝሓሸ እዩ"" ኢላ። ካርተር ብወገኑ፡ ""ኣብ መዓልቲ ሓንሳእ ምሉእ ብምሉእ እንተጽሪና እዅል ክኸውን ይኽእል እዩ፤ ከመይሲ ስኒ ዘመሽምሽ ኰነ ኣብ ግርጻን ጸገም ዘምጽእ እቲ ኣብ ኣስናንና ነዊሕ ዝጸንሐ ባዮፊልም እዩ። ዋላ ሓደ ካባና ግን 100% ኣየጽርን እዩ። ክልተ ሳዕ እንተጽሪና ነቲ ኣብ መጀመርታ ዘምለጠና ክነጽርዮ ንኽእል፣ ስለዚ ኣብ ነፍሲ ወከፍ መዓልቲ ንዅሉ ነገር ነጽርዮ ኣለና ማለት እዩ፡"" ይብል። ብዙሓት ሰባት፡ ካብ ኣፍረይቲ ሳምና ስኒ ኣትሒዝካ ክሳዕ ሆስፒታላት ስኒ፡ ቅድሚ ቝርሲ ኣስናንና ምሕጻብ ዝሓሸ ከምዝኾነ ይጣበቑ ። እዚ ግን ክሳዕ ሕጂ ዘካትዕ ዘሎ ዛዕባ እዩ። ሂርሽፌልድ ""ንጹር ዝዀነ ሓሳብ የለን"" ትብል። ""እንተዀነ ብዙሓት ሓካይም ስኒ፡ ነቲ ባዮፊልም ጥራይ ዘይኰነስ ካብቲ ቍርሲ ኣብ ኣስናንና ንዝተረፈ መግቢ እውን ስለ ዘልግሶ ድሕሪ ምግቢ ንኸጽርዩ ይምሕጸኑ።"" ቅድሚ ቍርሲ ወይ ድሕሪ ቍርሲ ዝሓሸ ዝኸውን ኣብቲ ንበልዖ ነገራትን መዓስ ከምንበልዖን ዝምርኰስ ይኸውን። ምኽንያቱ ባዮፊልም ንኽዓቢ ዘድልይዎ ክልተ ነገራት፡ ደቀቕቲ ታህዋስያንን ንሶም ዝበልዕዎ ምግብን እዮም። ""ብዘይ ባክተሪያ ወይ ብዘይ ምግቢ ጕድጓድ ኣስናን ኣይፍጠርን፡"" ትብል ሂርሽፌልድ። ""ቅድሚ ቍርሲ ነቶም ባክተርያ ኣጸቢቕና እንተጽሪናዮም ክንደይ ሽኮር ከም ዝበላዕና ኣየገድሰን እዩ። ከብኵዕዎ ዝኽእሉ ባክተርያ እንተ ዘየልዮም ጽቡቕ እዩ።"" እንተዀነ፡ ብፍላይ መብዛሕትኦም ሰባት ትሑት ልምዲ ምጽራይ ስለ ዘለዎም፡ ቅድሚ ቍርሲ ኣብ ሓደ እዋን ነቲ ባዮፊልም 100% ከምዝጸርግዎ ርግጸኛታት ክንከውን ኣይንኽእልን ኢና። ብተመሳሳሊ ድሕሪ ቍርሲ ምሕጻብ ውጽኢታዊ ክኸውን ይኽእል እዩ። ""ኣብ ልዕሊ እቶም ባክተርያ ዝርከብ ሽኮር እንተ ሓጺብናዮ፡ እዚ እውን ጽቡቕ እዩ፡"" ትብል ሂርሽፌልድ። ይዅን እምበር ድሕሪ ቍርሲ ምጽራይ ጐድናዊ ሳዕቤኑ ምስተመገብና ንኣስታት 60 ደቒቕ ክንጸንሕ ስለዘለና እዩ። ምኽንያቱ ኣብ መግቢ ዝርከብ ኣሲድ ንኣስናን ንግዜኡ ተቓላዒ ይገብሮ እዩ። ""ኣሲድ፡ ንቐጸላ ኣስናን ኢናመል የጥቅዖን ንእተወሰነ ግዜ ድማ የለስልሶን። እዚ ኸኣ ንገለ ካብቲ ቐንዲ ኣካል ኢናመል - ካልስየምን ፎስፌትን የጥፍኦ፣ ኰይኑ ግን ድሕሪ ዝተወሰነ ሰዓት ካብ ጥፍጣፍ ብዝርከብ ማዕድናት ይትካእ እዩ። ስለዚ፡ እዚ ክሳዕ ዝትካእ እንተ ዘይተጸቢና እቲ ዝባደመ ዝባን ስኒ ብቐሊሉ ኽጕዳእ ይኽእል እዩ"" ብምባል ሂርሽፌልድ ተረድእ። ካብ ናይ ንጉሆ ንላዕሊ፡ ዝያዳ ተመራጺ እቲ ናይ ምሸት እዩ - ቅድሚ ምድቃስና ወትሩ ናይ መወዳእታ ነገር ክኸውን ዘለዎ ኣስናንና ምጽራይ እዩ። ሂርሽፌልድ ከም ትብሎ፡ ኣብ ዕዳጋታት፡ ንስኒ ዝጐድኡ ብራሻትን ሳምናታት ስንን ኣለዉ። መብዛሕትኡ ግዜ ነቲ ""መጻዕደዊ"" ዝበሃል ሳምና ስኒ ምስ ተሪር ብራሽ እንተተጠቒምና ውጽኢቱ ኣብ ስንና ዝበጽሕ ጉድኣት እዩ። ""እዚ ቀስ እናበለ ድሕሪ ዓሰርተታት ዓመታት ዝኽሰት እዩ። ድሕሪ ግዜ እቲ ኣስናን ብሙቐት ክጕዳእ ወይ ክጕድጕድ ይኽእል፡"" ትብል ሂርሽፌልድ። ንኣባጽሕ፡ ማእከላይ ትሪ ዘለዎ ብራሽ ዝበለጸ ይኸውን። ሳምና ስኒ ከኣ መጻዕደዊ ዘይበሉ እንተኾነ ይሓይሽ። ሂርሽፌልድ ከም ትብሎ፡ ንነፍሲ ወከፍ ኣስናን ብዝያዳ ክቈጻጸሮ ዝኽእል ንእሽቶ ርእሲ ዘለዎ ብራሽ ዝሓሸ'ዩ፣ ከይኣረገ ከሎ ድማ ክትካእ ኣለዎ። እቲ ኣብ መላእ ኣፍሪቃ፡ ማእከላይ ምብራቕን ደቡብ እስያን ብብዝሒ ዝዝውተር መዎጽ፡ ነቲ ባዮፊልም ኣብ ምውጋድን ጐዳጕዲ ኣብ ምክልኻልን እውን ውጽኢታዊ እዩ። እንተዀነ ብግቡእ ክንጥቀመሉ ይግባእ። ብኤሌክትሪክ ዝሰርሕ ብራሽ ክቡር እንተዀነ እውን ዝበለጸን ውጽኢታውን እዩ። ‘ፍሎስ’ ኣብ መንጎ ኣስናን ንዘሎ ምግቢ ንምጽራይ ዘገልግል ረቂቕ ፈትሊ እዩ። እዚ ፈትሊ ተጠቒምካ ኣስናን ምጽራይ ዘለዎ ውጽኢታዊነት ብዝምልከት ዝተፈላለየ ምጕት ኣሎ። እዚ ምስ ብራሽ ብሓባር ምጥቃም ከም ኣማራጺ ዝርእይዎ እውን ኣለዉ። ሰባት ግን ኣስናኖም ንምጽራይ ኣየናይ መገዲ እንተተጠቐሙ ከምዝሕሾም ንምፍላጥ፡ ኵነታትን ጥዕናን ኣስናኖም ይውስኖ። ዝሓሸ ዝኸውን ድማ ሓኪም ስኒ ምውካስ እዩ። ጕርጓሕ ስኒ ካብ ዝከላኸሉ ክሳዕ ዘጻዕድዉ ብርክት ዝበሉ ዝተፈላለዩ ዓይነታት ሳምና ስኒ ኣለዉ። እንተዀነ ዋጋኦም ዝኸበሩ ናይ ግድን ነቲ ኣገዳሲ ስራሕ ይዋጽኡ እዮም ማለት ከምዘይኰነ ሂርሽፌልድን ካርተርን ይገልጹ። ሂርሽፌልድ ከምትብሎ፡ እቲ ቐንዲ ኣገዳሲ ነገር ካብቶም ተዋጽኦታት ብፍላይ ክንጥንቀቐሉ ዝግብኣና፡ ""ትሕዝቶ ፍሎራይድ"" እዩ። "" እዚ ብርግጽ ቀንዲ ረቛሒ እዩ። ""ንዓበይቲ ሰባት እንተ ወሓደ ካብ ሓደ ሚልዮን 1,350 ኢድ ክህልዎም ኣለዎ፣ ንቈልዑ ድማ ነቲ ኢናመል ካብ ኣሲድ ምእንቲ ክከላኸሉ ካብ ሓደ ሚልዮን 1,000 ኢድ ክህልዎ ይግባእ። ""ፍሎራይድ ናብ ሳምና ስኒ ካብ ዝኣቱ ኣትሒዙ ኣብ ስኒ ዝፍጠር ጕርጓሕ እናነከየ እዩ ዝመጽእ ዘሎ፡"" ትብል ሂርሽፌልድ። ኣጽሪና ምስ ወዳእና፡ ነቲ ሳምና ጡፍ ምስበልና ካብ ምጕጽጓጽ እንተተቆጢብና እቲ ፍሎራይድ ኣብ ኣስናንካ ንንውሕ ዝበለ ግዜ ንኽጸንሕ ዕድል ይህቦ እዩ። እንተዀነ፡ ምዕሩግ ተዋጽኦታት ብዝምልከት ጥንቃቐ ክንገብር ኣለና። ንኣብነት ፈሓም (Charcoal) ንኣሽሓት ዓመታት ከም መጽረይ ስኒ ኣገልጊሉ እዩ። ፈሓም ኣስናን ጻዕዳ ከምዝገብር ዝሕብር ብዙሕ መርትዖ ግን የለን፤ ስኒ ንኽብስብስን ንኻልኦት ጸገማትን እውን ጠንቂ ክኸውን ይኽእል እዩ። ካልኦት ኣብ ሳሙና ስኒ ዝኣትዉ መወሰኽታታት ብዙሕ ኣከራኸርቲ ኣይኮኑን። መባዅዕቲ ሶዳ (baking soda) ዘለዎም ሳሙና ስኒ ካብቶም ዘይብሎም ብዝሓሸ ነቲ ባዮፊልም ይጸርግዎ። ካርተር ከም ዝገለጾ መሕጸቢ ኣፍ ክንዲ በራሽ ምጥቃም ዝኣክል ውጽኢት የብሉን። ምስ ብራሽ ብሓባር ምጥቃም ግን ብዝሓሸ ከጽሪ ከምዝእኽእል ይሕብር።"	https://www.bbc.com/tigrinya/articles/cd1dxx14rv0o
health	ኣብ ላቦራቶሪ ካብ ኣትኽልቲ ዝፈረየ ስጋ፡ ንመጻኢ ዝሓሸ ኣማራጺ ዶ ይኸውን?	ኣብ ኣይስላንድ፡ ተመራመርቲ ስጋ ንምፈራይ ዘኽእሎም ልዕሊ 100 ሽሕ ኣትኽልቲ ስገም የዕብዩ ኣለው። እቲ መስርሕ እንስሳታት ካብ ምሕራድ ዘድሕንን፡ ካብ ሕርሻ ከብቲ ዝተሓተ ልቀት ጋዛት ሓምላይ-ገዛ ዘለዎን ምዃኑ ተመራመርቲ ይገልጹ።	https://www.bbc.com/tigrinya/news-59244396
sports	ውሩይ ብራዚላዊ ተጻዋታይ ኵዕሶ እግሪ ፔለ ሆስፒታል ኣትዩ	ብራዚላዊ ፍሉጥ ተጻዋታይ ኩዕሶ እግሪ ፔለ፡ ሆስፒታል ከም ዝኣተወ ተገሊፁ። ኢኤስፒኤን ብራዚል፡ ፔለ ብሰንኪ ኣብ ሰብነቱ ዘጋጠሞ ሕበጥ ናብ ሆስፒታል ሳኦ ፖሎ ከም ዝኣተወ ትማሊ ረቡዕ ኣፍሊጡ። እንተዀነ ጓሉ ኬሊ ናሲሜንቶ፡ ፔለ ናብ ሆስፒታል ዝኸደሉ ጉዳይ ብሃንደበታዊ ሕማም ከምዘይኰነ ገሊጻ። ንሳ ብናይ ውልቃ ኢንስታግራም ኣብ ዝሃበቶ ሓበሬታ፡ ምስ ምሕማም ፔለ ዝዛመድ “ዝኾነ ዘሻቕል ዜና የለን” ኢላ። ኢኤስፒኤን ብራዚል፡ እቲ ወዲ 82 ዓመት ውሩይ ተፃዋታይ ኵዕሶ እግሪ ዓለም ፔለ ምስ ልቢ ዝዛመድ ፀገም ጥዕና ከም ዘጋጠሞን ዝከታተሎ ዘሎ ሕክምና ውፅኢታዊ ብዘይ ምዃኑ ሻቕሎት ከም ዝፈጠረ ኣመልኪቱ። “ኣብ ጉዳይ ጥዕና ኣቦይ ሎሚ መዓልቲ ብዙሕ ኢሎም እዮም” ዝበለት ኬሊ ናሲሜንቶ፡ “ኣብ ሆስፒታል ኣሎ። ሃንደበታዊ ወይ ድማ ሓድሽ ምስ ጥዕናኡ ዝዛመድ ዘሻቕል ነገር የለን። ሓድሽ ዓመት ኣብኡ ክርከብ እየ። ስእልታት ድማ ከካፍለኩም እየ” ኢላ። ፔለ፡ ኣብ 2021 [ኣ.ኣ] እውን ናብ ሆስፒታል ኣትዩ፡ ብዝተገበረሉ መጥባሕቲ ካብ ታሕተዋይ ክፋል ዓቢ መዓንጣኡ ጽኪ ከም ዝተኣለየሉ ይፍለጥ። ኣብ 2019 ድማ ብዘጋጠሞ ረኽሲ ኣብ ሆስፒታል ሕክምና ተገይርሉ ከምዝነበረ ይዝከር። ፔለ፡ ኣብ 92 ፀወታታት 77 ሸቶታት ብምምዝጋብ ኣብ ብራዚል ጎብለል ብዝሒ ሸቶ ዘመዝገበ ውሩይ ተጻዋታይ ኩዕሶ እግሪ ኰይኑ፡ ኣብ ኣርባዕተ ፀወታ ኩዕሶ እግሪ ዓለም ሸቶ ካብ ዘቝፀሩ 4 ተጻወትቲ እቲ ሓደ’ዩ። እዚ ካብ ወልዋሊ ጫማ - ሊስትሮ - ናብቲ ዝዓበየ መድረኽ ጸወታ ኵዕሶ ዝተሰጋገረ ፔለ፡ ሓደ ካብቶም ኣብ ዓለምና ዝተፈትዉን ብኣድናቘት ዝተጐናጸፉን ኰይኑ ዓብይ ዝናን ስምን ዘትረፈ ኮኾብ'ዩ።	https://www.bbc.com/tigrinya/articles/c1dgx5dpx5go
health	‘ከምዚ ዓይነት መሪር ስቕያት ኣደታት ርእየ ኣፈልጥን’	"እዚ ዛንታ እዚ፡ ምስ ሕርሲን ወሊድን ዝተሓሓዝ ዘሰንብድ ተጓንፎታት ዝሓዘ እዩ። ""ኲናት ኣብ ዝካየደሉ ኣጸጋሚ ከባቢታት ኬድካ፡ ስራሕካ ብግቡእ ክተሳልጥ፡ ዓጊብካ ብሓጐስ ክትምለስ ይከኣል ይኸውን እዩ ዝብል ግምት እዩ ነይሩኒ፡"" ትብል ኣና ኬንት። እዚ ሓሳብ ግን ትምኒት ጥራይ እምበር ሓቅስ ኣይነበረን። ኲናት ኣብ ዝካየደሎም ከባቢታት፡ ዓበይቲ ሓደጋታት ኣብ ዝጋጥመሉ ስፍራን ኣብ መዓስከራትን ዘዋለደት ኣና ኬንት፡ ሂወታ ዝቐየረን ገለኡ’ውን ንሓያሎ ዓመታት ዘሳቐያን ተመኵሮ ኣለዋ። ኣብ ኣገልግሎት ጥዕና ብሪጣንያ ነርስን መሕረሲትን ዝዀነት ኣና፡ ሰራሕተኛ ሰብኣዊ ሓገዝ እያ። ጽቡቕ ስራሕን ነዊሕ ዝፀንሐ ርክብን ፍቕሪን ነይርዋ። ኣብ ቅድሚኣ ድማ ሓዳርን ቈልዑን ይጽበያ ነበረ። ኮታስ ሓንቲ ጀማሪት ሰራሕተኛ እትብህጐም ነገራት ተማሊኦምላ እያ ስራሕ ጀሚራ። ኣና ኣብ 26 ዓመታ ምስ ዶብ ኣልቦ ሓኻይም ክትሰርሕ ጀሚራ። ኣብዚ እዋን ተዘክሮታታ ዘሕተመት ክትከውን እንከላ፡ ንተመክሮኣ ብዝምልከት፡ 'ኣውትሉክ' ምስ ዝተባህለ ፕሮግራም ራድዮ ቢቢሲ ጻንሒት ገይራ ነይራ። “እቲ ኣብ ወጻኢ ሃገራት ዝነበረኒ ስራሕ፡ ጥንሲ ኣዝዩ ሓደገኛ ከም ዝዀነን ኣደታት መዋለዲት/መሕረሲት እንተዘይረኺበን ከኣ ንሞት ክቃልዓ ከም ዝኽእላን ክርዳእ ገይሩኒ እዩ፡"" ክትብል ተዕልል። ዶብ ኣልቦ ሓኻይም ኣብ 2007 (ኣ.ኣ.) ናብ ደቡብ ሱዳን ክልእካ እንከሎ፡ ኣና ካብ ታሕጓስ ዝተላዕለ ‘ሰራሕተኛ ሰብኣዊ ሓገዝ’ ዝብል ማልያ ተኸዲና እያ ነፋሪት ዝተሰቕለት። ብዕንጸይቲ ኣብ እተሰርሐ ስትሬቸር ዝደቀሰት፡ ብጽኑዕ ዝሓመመት ኣደ ኣምጺኦም ኣብ ጥቓኣ ከቐምጥዋ እንከለዉ እቲ ዝስምዓ ዝነበረ ስምዒት ሓጐስ ብኡ ንብኡ ሃፈፈ። ""ከምቲ ናታ ዝበለ ስቓይ ፈፂመ ርእየ ኣይፈልጥን። ዝሰልጠነት መሕረሲት ስለ ዘይረኸበትን እቲ ዕሸላ ኣብ ውሽጣ ስለ ዝሞተን ኣምዑታ ተሰባቢሩ እዩ።"" ኣና ከምዚ ዝኣመሰለ ሕማም ክትሕክም ዘኽእላ ስልጠና ኣይነበራን። ብዕድል ግን እታ ነፋሪት ምስ ዓለበት እታ ኣደ፡ ብኡ ንብኡ ናብ ህጹጽ ሕክምና ተወሲዳ። ኣና ድሕሪ ሓደ መዓልቲ ናብ ትሰርሐሉ ቦታ በጺሓ። እቲ ክሊኒክ ኣብቲ ክንዲ ፍርቂ ትግራይ ዝኣክል ስፍሓት ዘለዎ ከባቢ፡ ዝርከብ እንኮ ትካል ጥዕና እዩ። እቲ ክሊኒክ ካብ ጭቃ፡ ዕንጸይቲን ናሕሲን ዝተሰርሐ ኰይኑ ቀትሪ ቀትሪ ክሳብ 50 ዲግሪ ሴንቲግሬድ ዝበፅሕ ሙቐት ኣለዎ። ""ማይን መብራህቲን የብልናን። ሳተላይት ተሌፎናትና ቻርጅ ንገብረሉ ሶላር ጥራሕ እዩ ነይሩና።"" ኣብ ሓደ ወርሒ ዝተፈላለየ ሕማም ዘለዎም ኣስታት ሓደ ሽሕ ዝዀኑ ሕሙማት ይሕከሙ ነይሮም። ኣና ግቡእ ስልጠና እንተዘይወሰደት'ውን ኣደታት ተሕርስ ከምኡ’ውን ብሕጽረት መግቢ፡ ብዓሶን ብረኽሲ፡ ከምኡ'ውን ብቦምባ ዝቘሰሉን ብዙሓት ህጻናት ትሕክም ነይራ። ፍሉይ ዝዀነ ብርቱዕ ነጐዳ ኣብ ዝነበረሉ ሓደ መዓልቲ፡ ብርቱዕ ቃንዛ ዝነበራ ሓንቲ ኣደ ብህጹጽ ክትሓርስ ኣምጺኦምዋ። “ልክዕ ከምቲ ኣብ ገዛ ዝግበር ዓይነት፡ መጠን ሽኮር ደማ ዓቂንና፣ መጠኑ ኣዝዩ ትሑት ነይሩ። ገለ ቐመማት ኣዳሊና ድማ ብኣይቪ ክትወስድ ገይርና፡"" ትብል። እቲ ዘሐጕስ ነገር ግን ዕውት ኰይኑ። ""ሕጻን ሞሰስ ኣብ ብርቱዕ ነጐዳ ተወሊዱ። እዚ ድማ ሂወት ንምድሓን ዝተሓላለኸ መሳርሒ ሕክምና ግድን ከም ዘይኰነ ክርዳእ ገይሩኒ፡"" ክትብል ኣና ትዝክር። ኣና ንሰለስተ ኣዋርሕ ኣብ መዓልቲ 24 ሰዓታት ትሰርሕ ነይራ፣ እዚ ክትጻወሮ ዘፀግም እዩ። ""ወርሓዊ ጽግያተይ ን18 ኣዋርሕ ኣይመፀን፡ ጸጕረይ ይረግፍ ነይሩ፡ ክብደተይ'ውን ኣንቆልቝሉ።"" ናብ ብሪጣንያ ምስ ተመልሰት ምስ መጻምዳ ክትረዳዳእ እንተፈተነት’ውን ኣይሰመረን፤ ብኡ ድማ ተፈላልዮም። ሽዑ መሕረሲት ክትከውን ስልጠና ክትወስድ ወሲና። ናብ ሀይቲ ከይዳ ካብ ምንቅጥቃጥ መሬት ዝተረፉ ሰባት ምስ ሓገዘት፡ ኣብ ባንግላድሽ ኩቱፓሎንግ ኣብ ዝተባህለ 30,000 ስደተኛታት ሮሂንግያ ዝነበርዎ መዓስከር ክትሰርሕ ተመዲባ። ኣና ኣብቲ ኣብ ባንግላድሽ ዝርከብ መዓስከር ዝተዋህባ ሓላፍነት፡ ምክትታል ጥዕና ደቀንስትዮን ወሊድን ዝምልከት ኰይኑ እዚ ድማ ጭንቀት ኣስዒቡላ እዩ። ካብ መንጐ እዚኣቶም፡ ሓንቲ ዘይዕዉት ምንጻል ጥንሲ ዘካየደት ኣደ ከተድሕን ብዙሕ እንተጸዓረት'ውን ህይወት 'ታ ኣደ ዝሓለፈሉ ኣጋጣሚ ትዝክር። ካብቶም ንሓያሎ ዓመታት ዘሳቐይዋ ተጓንፎታት እቲ ሓደ፡ ኣብ ማህፀን እንከሎ ህይወቱ ዝሓለፈ ዕሸል ምውላድ እዩ ነይሩ። ኣብ ማህፀን ሂወቱ ዝሓለፈ ዕሸል ምውላድ (destructive delivery) ማለት ዝተፈላለዩ መጥባሕቲታት ተጠቒምካ መጠን እቲ ዕሸል ክቕንስን ወሊድ ክቐልልን ምግባር እዩ። ""ማያ እትበሃል ኣደ ነይራ። ዕሸላ ኣብ ማህፀና ስለዝሞተ ከምኡ ክንገብር [destructive delivery ክነካይድ] መጠን ርእሲ ናይቲ ዕሸል ክንንኪ ነይሩና።"" ""ዝዀነት ትዅን ኣደ ከምኡ ዓይነት ነገር ንኸየጋጥማ እትስፎ፣ ኣዝዩ ዘስካሕክሕ እዩ። ""ብፍላይ ዝሓሸ ትካል ጥዕና ኣብ ዘይብሉ፡ እቲ ዕሸል ኣብ ማህፀን ከሎ ሂወቱ እንተሓሊፉ እዚ ምግባር ኣገዳሲ ይኸውን።"" ኣና እቲ ስራሕ ዘስዓበላ ስምዒታዊ መጕዳእቲ ስለ ዝኸበዳ፡ ናብ ብሪጣንያ ተመሊሳ ኣብ ኣገልግሎት ጥዕና ብሪጣንያ መሕረሲት ኰይና። ጥዑይ ህጻን ክተዋልድ እንከላ ግን፡ እቲ ኣቐዲሙ ዝነበረ ተዘክሮ ናብ ኣእምሮኣ እናመጽአ፡ ጕድኣት ተሰሚዕዋ። ኣብ ብሪጣንያ ኣብ ዝርከብ ሆስፒታል'ኳ እንተ ነበረት ነቲ ኣብ ኩቱፓሎንግ ትሰርሖ ዝነበረት ኣብ ማህፀን ሂወቱ ዝሓለፈ ዕሸል ምውላድ ተዘኪርዋ። ""ንዝተወሰነ እዋን እቲ ኣብቲ መዓስከር ዝነበረ ትኪ ጨንዩኒ። ኣብ ደገ እቲ ክፍሊ መወልዳን ዝነበረ በረንዳ ዝናም ክወቕዖ ከሎ ዳርጋ ሰሚዐዮ። ንሓደ ወይ ክልተ ኻልኢት ጥራይ እዩ፡ ኣነ ግና ብሓቂ ፈሪሐ ነይረ፡"" ትብል። ናብ ማእከል ቡድሂስት ከይዳ ፍወሳ ጀሚራ። ""ኣብቲ እዋን እቲ ምስ በጻሕኩ እንደገና ብኸመይ ከም ዝፍወስ ተማሂረ እየ፡"" ትብል። ምስ ሓወየት ንእሽቶ ጸባብ ጃልባ ዓዲጋ ንሓደ ወርሒ ኣብ ባንግላድሽ ዝርከባ መዋልዳን ክተሰልጠን ከይዳ። ኣና ኣብ ባንግላድሽ፡ ዓሊ ምስ ዝበሃል  መምህር ተራኺባ፤ ነዊሕ ከይጸንሐት ከኣ ጠኒሳ። ብታህዋኽ መርዓ እንተገበረት'ውን ኣብ መዓልቲ መርዓኣ ግን ጥንሳ ከይዱ። ድሕር'ዚ እቶም መጻምዲ ናብ ኖቲንግሃም ተመሊሶም ክነብሩ ምስ ጀመሩ ኣና እንደገና ጠኒሳ። ንሓሙሽተ ወርሒ ኣብ ዝተገብረ ስሩዕ ስካን፡ ሓኻይም ኣብቲ ዕሸል ኣዝዩ ሳሕቲ ዘጋጥም ሕበጥ ሓንጐል ረኺቦም። ኣና እቲ ዕሸል ብህይወት ዝተርፈሉ ዕድል ከም ዘየለ ምስተነገራ፡ ኣብ ውሽጢ ሽዱሽተ ወርሒ ብተፈጥሮ ንምውላድ ልቢ ዝሰብር ውሳነ ወሲና። ፋጥማ ዝተባህለት ጓል ድማ ወሊዳ። ""ክሳብ ሎሚ ካብ ዝረኣኽዎም ቈልዑ እታ ኣዝያ ጽብቕቲ እያ ነይራ። ኣብ ኣፍ ልበይ ገይረ ጽቡቕ ሰዓታት ኣሕሊፈ እየ። ከም ዘይትሳቐ ስለ ዝፈለጥኩ ኵሉ ሳዕ የመስግን እየ።"" ኣና ዝተፈላለየ ዓይነት ውልደትን ዘሕዝን ፍጻመታትን ርእያ'ኳ እንተነበረት፡ ውላዳ ምስ ሞተት ግን ብሓዘን ተዋሕጠት። ኣናን ዓሊን ብሕሱም ሓዘንን ስንባደን ተዋሒጦም ናብ ባንግላድሽ ተመሊሶም። ኣብ ሓጺር እዋን ድማ ጠኒሳ። ኣብዚ እዋን ግና ጥዕይቲ ጓል ተገላጊላ ኣይሻ ክትብል ሰይማታ። ኣይሻ ሓሙሽተ ዓመት መሊኣ። ኣና ምስ ዓሊ ስለዝተፈላለየት ኣብ ብሪጣንያ ጓላ ንበይና እናዕበየት ትርከብ። ""ኣብ ህይወታ እትገብሮ ምርጫ ብዘየገድስ ካብቲ ኣብ ዓለም ዘሎ ውጥረት ከዕቍባ ኣይክእልን እየ። እንተዀነ ብኸመይ ክትዋጽኦም ከም እትኽእል ከም እንዘራረበሉ ተስፋ እገብር።"" ኣና ዘጋጠማ ብድሆ ሕጂ’ውን ከምዘለዎ እዩ። ውድብ ሕቡራት ሃገራት ከም ዝገልጾ ኣብ ሓደ መዓልቲ 800 ኣደታት ብሰንኪ ምስ ወሊድ ዝተተሓሓዘ ሕማማት ንሞት ይቃልዓ እየን። ብኸቢድ ኲናትን ብ ተፈጥሮኣዊ ሓደጋታትን ኣብ ዝተጸልዋ ሃገራት፡ ቈልዓ ምውላድ ሓደገኛ እዩ። ኣብ ሃብታም ሃገራት ካብ 5,400 ኣደታት፡ ሞት ሓንቲ ኣደ ከም ዘጋጥም፣ ኣብ ድኻታት ሃገራት ግን እዚ ቝጽሪ 120 ዕጽፊ እዩ፤ ማለት ካብ 45 ኣደታት ሞት ሓንቲ ኣደ ከም ዘጋጥም መጽናዕቲ ውድብ ጥዕና ዓለም ይሕብር።"	https://www.bbc.com/tigrinya/articles/cyj7n1y01r7o
health	ድያሊስስ እንታይ’ዩ - ብኸመይከ ይካየድ?	ዶክተር ዳናይት ፍስሃየ፡ ብ2019 ካብ ‘ኮሌጅ መዲስን ኤንድ ደንታል መዲስን’ ኣስመራ ብዓውዲ ሕክምና ተመሪቓ ንሰለስተ ዓመታት ኣብ ጋሽ ባርካ ከተማ ባረንቱ፡ ንሽዱሽተ ወርሒ ከኣ ኣብ ሓሊበት ከም ሓኪም  ሰሪሓ። ሕጂ ኣብ ከተማ ናይሮቢ ትነብር ዘላ ዶክተር ዳናይት፡ ምስ ክልተ ተመሳሳሊ ሞያ ዘለወን ብጾታ ‘ክለብ ሃውስ’ ዝተሰመየ መራኸቢ ሜድያ ብምፍጣር ንሕብረተሰብ የገድሱ እዮም ዝበሃሉ ጥዕናዊ ኣስተምህሮታት ትህብ ኣላ። ቢቢሲ ምስ ዶክተር ዳናይት ብዛዕባ ሕማም ኵሊትን ጠንቅታቱን፡ ንመስርሕ ምጽራይ ደም ሰብነት (ድያሊስስ)ን ምስኡ ዝተሓሐዝ ጕዳያትን ቃለ መጠይቕ ኣካይዱ ኣሎ - ሰናይ ንባብ። ቢበሲ፡ ሓደ ሰብ ብኸመይ እዩ ሕማም ኵሉት ዘማዕብል? ዶክተር ዳናይት፡ ኵሊትና ብዙሕ ስራሕ’ዩ ዘለወን፣ ሓደ ካብቲ ኣገዳሲ ኸኣ ኣብ ኣካላትና ዝርከቡ መርዛማት ነገራት ብኵሊትና እዮም ዝጻረዩ፤ ብሽንቲ ከኣ ንግዳም ይወጽኡ። ብዘይካ'ዚ ኣብ ደምና ንዘጋጥም ኣሲዶስ ‘acidosis’ ተባሂሉ ዝጽዋዕ ኣብ ሰብነትና ዝተመጣጠነ ኣሲድ ጥራይ ንኽህሉ ዘመዓራርያ ኵላሊትና እየን። ኣብ ደምና እዅልን ምጡንን ማይ፡ ጨውን ማዕድናትን ንኽህሉ ከኣ ይሰርሓ። ንጸቕጢ ደምና ዝቈጻጸር ሆርሞናት ብኵሊት እዩ ዝከናወን። መብዛሕትኡ ግዜ ምስ ድኽመት ናይ ኵሊትና ዋሕደ ደም ከም ምልክት ይረአ። እዚ ከኣ ብሰንኪ እቲ ኣብ ኵሊት ዝስራሕ ዋሕዲ ሆርሞናት ዝስዕብ እዩ። ስለዚ ሓደ ሰብ ድኽመት ኵሊት ኣለዎን የብሉን ክንፈልጥ እንተዄንና በቲ ምልክታት ኢና ንብገስ። ምጕዳል መጠን ሽንቲ ማይ፡ ሕበጥ ኣብ እግሪ፡ ዓካር ዓካሪትና ኣብ ገጽናን፡ ክቱር ድኻምን ሕጽረት ምስትንፋስን፡ ቀጻሊ ዕግርግርን ተምላስን፡ ሃለዋት ምጥፋእን ቃንዛ ኣብ ኣፍ ልቢ እንተርኢና ክንጥርጥር ንኽእል ኢና። ብድሕሪ እዚ ኣብ ሕክምና ብመሳርሒታትን መርመራታትን ተመርኵስካ ኵነታት ኵሊት ክፍለጥ ይክኣል። ቢበሲ፡ ጠንቂ ሕማም ኵሊት እንታይ እዩ? ዶክተር ዳናይት፡ ምድካም ኵሊት መብዛሕትኡ ግዜ ኣብ ክልተ’ዩ ዝምቀል። እቲ ሓደ፡ ኵሊት ኣብ ውሽጢ ሰዓታት ወይ መዓልታት ብሃንደበት ክትዳኸም እንከላን ቀስ ኢሉ ዝመጽእ ምድኻም ኵሊት ኢልና ክንከፋፍሎ ንኽእል። ኣብዚ ተመርኲሱ ከኣ እቲ ጠንቂ ይፈላለ። ኵሊት ብቕልጡፍ ኣብ እትዳኸሙሉ እዚ ‘autoimmune disease’ ዝበሃልን ከም በዓል ኣይቢ-ብርፎን ዝኣመሰሉ ናይ ቃንዛ ከኒናታት  ብብዝሒ ንወስድ እንተዄንናን ሻምብቈ ሽንቲ ብዝዀነ ምኽንያት እንተተዓጽዩ፡ ከም ሕማም ልቢ ንዝኣመሰለ ንቕልጡፍ ምድኻም ኵሊት ከቃልዓና ይኽእል እዩ። እቲ ቀስ እናበለ ንኵሊት ዘዳኽም ሕዱር ሕማም ከኣ ብጽቡቕ ዘይተኸናኸንናዮ ሕማም ሽኮርን ልዑል ጸቕጢ ደምን እቶም ቀንዲ ጠንቅታት እዮም። ብዘይካ'ዚ ከም polycystic kidney (ኣብ ውሽጢ ኵሊትና ማይ ዝመልአ ጥረ ዘስዕብ ሕማም) እቲ ማይ ክበዝሕ እንከሎን ብሰንኪ ረኽሲ ዘጋጥም glomerulonephritis ዝተበሃለ ሕማምን ንሕዱር ሕማም ኵሊት ከም ጠንቂ ክግለጽ ይክኣል። ቢበሲ፡ ሓደ ሰብ ኣብ ከምዚ ደረጃ እንከሎ ከፍወስ ይኽእል’ዶ? ዶክተር ዳናይት፡ ሕማም ወይ ድኽመት ኵሊት እንተኣጋጢሙና ብፍላይ ንዅነታት ኵሊት እንፈልጠሉ Glomerular Filtration Rate (GFR) ዝበሃል ኣሎ፡ ኣብዚ እቲ ዓቐን ትሕቲ 15 እንተዀይኑ ኵሊት ናብ ንቡር ክትምለስ ከቢድ እዩ። ቅድሚ ናብዚ ደረጃ እዚ ምብጻሕካ ክትፈልጥ እንተዄንካ ኸኣ ክትምርመር ኣለካ። ንኣብነት ሽኮርያን ጸቕጢ ደምን እንተሃልዩና ናብ ሕማም ኵሊት ከቓልዓና ስለዝኽእል ብግቡእ ክንከታተሎ ኣለና። ኣመጋግባን ምንቅስቓስን ከነዘውትርን ብግቡእ እቲ ብሕክምና ዝጥለብ ከነማልእ ኣለና። መብዛሕትኡ ግዜ ኣብ ሕብረተስብና ዝረአ ነገር፡ መድሃኒት ምስ ተወሃበና ቅሩብ እንተተመሓይሽና ነቲ መድሃኒት ኣይንቕጽሎን ኢና። ክትገብሮ ዘለካን ዘይብልካን ምስቲ ዝከታተለካ ሓኪም ብምምኻር ኵነታትካ ክትፈልጥ ኣለካ። ሰብ እንተወሓደ ኣብ ዓመት ሓንሳብ ኵነታት ጥዕናኡ ክምርመር ኣለዎ። ከምኡ እንድሕር ገይርና መርመራ ኵሊት’ውን ስለዝግበረልና ዋላ ኵሊት እንተሓሚምና ኣብቲ ክትፍወሰሉ ትኽእል ደረጃ እንከላ ክንፈልጥ ንኽእል ኢና። ከም ወልፊ ሽጋራን መስተን እንተሃልዩና’ውን ከነወግዶ ኣለና። ዓቐኑ ዝሓለፈ ሚዛን ሰብነት ክህልወና የብሉን፡ ኣመጋግባና’ውን ዝተመጣጠነ ክኸውን ይግባእ። ቢበሲ፡ ሓደ ብሕማም ኵሊት ዝተጠቐዐ ሰብ ኣብ ምንታይ ደረጃ ምስ በጸሐ’ዩ ድያሊስስ ዘድልዮ? ዶክተር ዳናይት፡ ዋላ ዓቐን Glomerular Filtration Rate ትሕቲ 15 ይዅን፡ ናብ ድያሊስስ ዘብጽሕ ምልክታት እንተዘይተራእዩ መድሃኒተ እናወሰድና ክንጸንሕ ንኽእል ኢና። ቅልጡፍ መጕዳእቲ ኵሊት እንተኣጋጢሙና ግን ግድን ድያሊሲስ ክንጅምር ኣለና። ኣብዚ እቲ መጕዳእቲ ኵሊት ብሕዱር ሕማም ዝመጽአ እንተዘይኰይኑ ኵላሊት ድሕሪ ዝተወሰነ ግዜ ናይ ምሕዋይ ተኽእሎ ኣለወን። እቲ ካልእ ድያሊስስ ክንጅምር ዘገድደና ኸኣ ‘uremic encephalopathy’ ዝበሃል ኣብ ሰብነትና ዝርከብ መርዛም ከሚካል ብኵሊት ተጻርዩ ብሽንቲ ክወጽእ እንተዘይክኢሉ ኣብ ደምና ይእከብ’ሞ ከም ምድንጋር፡ ምንፍርፋር፡ ሃለዋት ምጥፋእን ካልእን ከኸትለልና ይኽእል። ኵሊት ከም ሚነራላት፡ ኤሌትሮላይትስን ማዕድንን ዝኣመሰሉ ነገራት ኣብ ኣካላት ክንድቲ ዘድለየና መጠን ጥራይ ንኽህልዉ እያ ትሰርሕ። ሓደ ካብቶም ኤሌትሮላይትስ ፖታሽም ዝበሃል ማዕድን ኰይኑ፡ እንተትሒቱን እንተልዒሉን ኣብ ትርግታ ልቢ ጸቕጢ ይፈጥር እዩ። ኵሊት ነዚ ክትገብር እንዘይክኢላ ኸኣ ተቐላጢፍና ድያሊስስ ክንጅምር ንግደድ። ከምኡ’ውን መጠን ኣሲድ ኣብ ደምና እንተልዒሉ [ብሳይንሳዊ ኣጸዋውዓ Acidosis ይበሃል] ድያሊሲስ ክንጅምር ይእዘዘና። ካልእ ኣብ ሰብነትና ዝርከብ ዓቐን ማይ [hypervolemia] ካብ መጠን ንላዕሊ እንተዀይኑ፡ ኣብ ሳንቡእና፡ ልብናን ካልእ ክፋል ኣካላትናን ጸገማት ስለዘስዕበልና ድያሊስስ ክንጅምር ንግደድ። ብዘይተፈለጠ ምኽንያት ክብደት ሰብነትና እንተጐዲሉን ናብ ደረጃ ዓጸቦ እንተበጺሕናን ድያሊሲስ ምጅማር ከም ዘድለየን ዘርኢ ሓደ ምልክት እዩ። ቢበሲ፡ እቲ መስርሕ ድያሊሲስ ከመይ እዩ፤ ነቲ ሕሙም እንታይ እዩ ዝግበረሉ? ዶክተር ዳናይት፡ ድያሊስስ ብደገ ኰይና ንኵላሊት ተኪኣ ስርሐን እትዓምም ማሺን እያ። ኣብዚ ክፍለጥ ዘለዎ ድያሊስስ ንድኽመት ኵሊት ኣይፍውስን’ዩ። ሓደ ሰብ ክፍወስ እንተዀይኑ ኵሊት ክትቅየረሉ [Transplant] ኣለዋ። ክልተ ዓይታት ድያሊስስ’ዩ ዘለና፡ ሄሞ-ድያሊሲስ [Haemodialysis] ከምኡ ከኣ ፐሪቶንያል-ደያሊስስ [peritoneal dialysis] ተባሂሎም ይጽውዑ። እዚ ሄሞ-ድያሊስስ  ኣብ ኵርናዕ ኢድና ካብ ዝርከብ ሰራውር ደም ምስታ ድያሊስስ ማሽን ብምርኻብ ዝግበር መስርሕ ምሕጻብ እዩ። ፐሪቶንያል-ደያሊሲስ ከኣ ካብ ሽፋን ውሽጢ ከብድና ካብ ዝርከብ ሰራውር ደም፡ ካብኡ ደም ተወሲዱ ዝካየድ መስርሕ እዩ። ኣብቲ ዝያዳ ንጸቕጠሉ ሄሞ-ድያሊስስ ምስ እንተኵር ኣብ ኵርናዕ ኢድና ኣብ ዝርከብ ሰራውር ደም መርፍእ ይኣቱ፣ በቲ መርፍእ ኣቢሉ ከኣ ናብታ ማሽን ይሓልፍ’ሞ በታ ማሽን [dialyzer machine] ተጻርዩ ናብ ኣካላትና ይምለስ። እዚ መስርሕ'ዚ ካብ ሰለስተ ክሳብ ሓሙሽተ ሰዓታት ክወስድ ይኽእል፣ ኣብ ሆስፒታል ድማ’ዩ ዝግበር። ሓደ ዲያሊስስ ዘድልዮ ሰብ ኣብ ሰሙን ሰለስተ ግዜ ክገብር ኣለዎ። ኣቐዲምካ ግን ነቲ ሰራውር ደም ኣጸቢቕካ ንኽትረኽቦ arteriovenous fistula ተባሂሉ ዝጽዋዕ ነቲ ሕሙም ንእሽተይ መጥባሕቲ ይካደሉ’ዩ። ኣብታ ማሽን ዝርከብ ባእታታት ከኣ ነቲ ሕሙም ከም ዕድሚኡን ከም ሚዛኑን እቲ ዘድሊ ዓቕን ተዋሂብዎ መስርሕ ምጽራይ ተኻይዱ እቲ ደም ተመሊሱ ናብ ኣካላት እቲ ሰብ ይኣቱ። ቢበሲ፡ ኣብ ማሕበራዊ ሚድያ ብተደጋጊሚ ጸገማት ኵሊት ዘጋጠሞም ናይ ገንዘብ ሓገዝ ክሓቱ ይርኣዩ’ዮም፡ ድያሊስስ ንምግባር ክሳብ ክንደይ ወጻኢታት እዩ ዝሓትት? ዶክተር ዳናይት፡ ነታ ሓንቲ ምሕጻብ 100 ዶላር ኣቢሉ እዩ ዝውድእ። ኣብ ሰሙን ሰለስተ ግዜ ምሕጻብ ደም ስለዘድሊ ከኣ ኣብ ወርሒ ክሳብ 1200 ዶላር ኣቢሉ ይበጽሕ። እዚ ከኣ ቀጻልን መወዳእታ ዘይብሉን እዩ። ሓንሳብ ወይ ሓደ ወርሒ ገይርካ ትሓውየሉ ኣይኰነን። ስለዚ ኣዝዩ ክቡር እዩ፣ ካብዚ ንምድሓን ብፍላይ እዞም ሕዱር ሕማም ዘለዎም ብዝያዳ ኣቐዲሞም ክጥንቀቝ ከምዘለዎም’ዩ ዝምከር። ቢበሲ፡ ሓደ ሰብ ዲያሊስስ ምስ ጀመረ ንኽንደይ ዓመት’ዩ ብህይወት ናይ ምንባር ዕድል ዘለዎ? ዶክተር ዳናይት፡ ሓደ ሰብ ኣብ ድያሊስስ ምስ በጽሓ ካብ 10 ክሳብ 20 ዓመታት ክጸንሕ ይኽእል እዩ። ግን እዚ ክንብል እንከለና ነዚ ዝጸልዎ ብዙሕ ረቛሒታት ኣሎ። ዕድመ ሓደ ረቋሒ’ዩ፡ ሓፈሻዊ ጥዕና’ውን ከምኡ፤ እቲ ቀንዲ ኸኣ ጠንቂ ናይቲ ሕማም ኵሊት ዘስዓበልካ ነገር እዩ። እቲ ካልእ ነገር ከኣ ድያሊሲስ ምስ ገበርካ እተን ኵላሊትካ ከመይ ይሰርሓ ኣለዋ’ውን ወሳኒ’ዩ። ቢበሲ፡ ድያሊስስ ዝገብር ሰብ እንታይ ዓይነት ፈሳሲ ወይ መግቢ እዩ ክወሰድ ዘለዎ? ዶክተር ዳናይት፡ ከምድላዩ ዝኾነ ነገር ክበልዕን ክሰትን ኣይክእልን እዩ። ነዊሕ ከይዘርዘርና መጠን ዝሰትዮ ማይ’ውን ክጎድል ኣለዎ። ንሓደ ጥዑይ ሰብ ኣብ መዓልቲ  ሸሞንተ ብኬሪ ማይ ስተ ኢና ንብሎ። ንሓደ ኣብ ድያሊስስ ዝርከብ ሰብ ግን እዚ ይበዝሖ’ዩ። እንተበዚሕዎ ኸኣ ካልእ ሳዕቤናት ከኸትለሉ ይኽእል እዩ። ካብ ሰብ ናብ ሰብ ዝፈላለ ኰይኑ ነቲ ናቱ ‘ሃይፐር ቮልምያ’ [ኣብ ሰብነትና ዝርከብ መጠን ፈሳሲ] እናርኣኻ እዩ ዝውሰን። ከም በዓል ብርጭቕ፡ ወይኒን ካልእን’ውን ከነውግዶ ኣለና። ምኽንያቱ እዚ ኣብ ውሽጡ ብዙሕ ማይ ስለዘለዎ ንኵሊትና ዝያዳ ክሃስያ ይኽእል እዩ። መግብና ጨው ዝውሓዶ ክኸውን ኣለዎ። ምኽንያቱ፡ ጨው ንጸቕጢ ደምና ከልዕለልና ይኽእል እዩ፡ ጸቕጢ ደምና እንተልዒሉ ኸኣ ብኵሊት እዩ ክመዓራረ ዝኽእል፡ ኵሊትና ነዚ ክገብራ ስለዘይክእላ ግን፡ ጸገምና እናበርተዐ ብምኻድ ናብ ዝኸፈአ ነገር ከቃልዓና ተኽእሎ ኣሎ። እዚ ጥራይ እውን ኣይኰነን። ጨው ዝበዝሖ መግቢ እንተበሊዕና ማይ ስለእንጸምእ ብዙሕ ማይ ክንሰቲ ንግደድ። እዚ ከኣ ናቱ ጸገማት ስለዘለዎ ኣብ መግብና ኣዚና ጨው ከነጕድል ኣለና። ኣብ ሰብነትና ፖታሸም እንተልዒሉ ኣብ ትርግታ ልብና ጽልዋ ስለዝፈጥር፡ ነዚ ንምውጋድ ከም ኣቫካዶ፡ ባናና፡ ቸኮላታ፡ ጻባን ውጽኢት ጸባን ካልእ ልዑል ፓታሸም ዘለዎም መግብታትን ከነወግድ ኣለና። ጐድኒ ጐድኒ’ዚ እውን ከም ፉልን ጸላም ከብድን ዝኣመሰሉ ብዙሕ ፎስፈረስ ዘለዎም መግብታት’ውን ምውጋድ የድሊ። ብኣንጻሩ ብመስርሕ arteriovenous fistula ምሕጻብ ዝካየደሎም ሕሙማት እቲ መስርሕ ኣብ ነብስና ዝርከብ መጠን ፕሮቲን ስለዘጕድሎ፡ ነዚ ንምትካእ ከም ስጋ፡ ዓሳ፡ እንቋቝሖ፡ ደርሆን ካልእን ዝኣመሰለ ብዙሕ ፕሮቲን ዘለዎ መግብታት ከዘውትሩ ኣለዎም። ቢበሲ፡ ሓደ ሰብ ድያሊስስ ምስ ጀመረ ኵሊቱ ናብ ንቡር ናይ ምምላስ ዕድል ኣለዋ ድዩ? ዶክተር ዳናይት፡ ድያሊሲስ ንኵሊት ንምሕጋዝ እምበር ንኵሊት ንምሕዋይ ዝግበር መስርሕ ኣይኮነን። ስለዚ ሓደ ሰብ ክፍወስ እንተዀይኑ ኵሊት ክቕየረሉ ጥራይ እዩ ዘለዎ። ቢበሲ፡ ድያሊስስ ዝጀመረ ሰብ ሽንቲ ማይ ክሸይን ይኽእል’ዶ? ዶክተር ዳናይት፡  ኵሊት ደኺመን እምበር ጠቕሊለን ስለዘይተበላሸዋ፡ እቲ ንብቕዓት ኵሊት ንዕቅነሉ Glomerular Filtration Rate ዜሮ እንተዘይበጺሑ እቲ ሕሙም ክሸይን ይኽእል እዩ። እቲ ዓቐን ሽንቲ ግን ካብቲ ንቡር ክጎድል ይኽእል። ሓደ ሰብ ድያሊስስ እናተገበረሉ፡ እታ ኵሊት’ከ ኣበርክቶ ትገብር ኣላ’ዶ ዝብል ነገር ምርኣይ እውን ወሳኒ’ዩ። እቲ ትሕቲ ዓሰርተ ሓሙሽተ ዝወረደ Glomerular Filtration Rate ዝበጽሖ ደረጃ እውን ነቲ ሽንቲ ክጸልዎ ይኽእል እዩ። ኣብ ድያሊስስ ዘሎ ሰብ፡ ኵሊቱ ዓቕማ ክዕቀብ ይኽእል’ዶ ኣይክእልን ብዙሕ ረቛሒታት ኣለዎ። ኣብ መንጎ እቶም ኣብ ከብዶም [peritoneal dialysis] ን ኣብ ብርኪ ኢዶም [Haemodialysis] መስመር ድያሊስስ ዝግበረሎም ሰባት ከም ኣብነት እንተወሲድና፡ እቲ ምኽንያቱ’ኳ እንተዘይተፈለጠ እቶም ኣብ ከብዶም ዝገብረሎም እዮም ዝበዝሐ ሽንቲ ዝሸኑ። ቢበሲ፡ ጸጸር ኵሊትከ ናብ ድያሊሲስ ከምርሓና ይኽእል ድዩ? ዶክተር ዳናይት፡ ኵሊት ኣብ ውሽጢ ሰዓታት ናብ ዝኸፍአ ደረጃ ትወድቐሉ Sub-Acute kidney failure ኢልና ዝጽዋዕ ኣሎ፡ ኣብ ከምዚ ከጋጥም ይኽእል እዩ። እንተዀነ እቲ ዓቕን ናይቲ ጸጸር ልዕሊ ዓቐን እንተዀይኑ እዩ፡ ብዘይካ እዚ እቲ ጸጸር ኣበየናይ ስርዓተ ሽንቲ እዩ ዓጊቱ ዘሎ’ውን ወሳኒ’ዩ። ኣብ መወዳእታ፡ ምልክት ድኻም ኵሊት ኣብ መጀመርታ ዋላ ሓንቲ ኣየርእን እዩ። ምስከፍአን ምስበኣሰን እዩ ምልክታት ከርኢ ዝጅምር። ስለዚ ኩላትና ሕዱር ሕማም እንተሃልዩና ብስሩዕ መርመራ ክንገብርን እቲ ናትና ሕማም ክንከናኸኖን ካብ ሕጂ ጀሚርና ኣመጋግባና ከነስተኻኽልን ክላቦ ይደሊ። ቢቢሲ፡ የቐንየልና ዶክተር ዳናይት	https://www.bbc.com/tigrinya/articles/c4nwk2xvv90o
politics	ቅልውላዉ ሱዳን፡ ማሕበረሰብ ዓለም ዝኾነኖ ወተሃደራዊ ዕልዋ መሰጋገሪ መንግስቲ	"ባንኪ ዓለም  ንሱዳን ክህቦ መዲብዎ ዝነበረ ደገፍ ብሰንኪ ኣብታ ሃገር ዝተኻየደ ወተሃደራዊ ዕልዋ ከምዘቋረጾ ኣፍሊጡ። ሰራዊት ሱዳን ንመሰጋገሪ መንግስቲ ብምፍራስ ንቀዳማይ ሚኒስተር ዓብደላ ሓምዶክ ዝርከቦም ሲቪላውያን መራሕቲ ኣብ ቀይዲ ብምእታዉ፡ ኣብታ ሃገር ሰፊሕ ተቓውሞታትን ኩነኔ ማሕበረሰብ ዓለምን ኣስዒቡ'ሎ። ሕብረት ኣፍሪቃ፡ ነቲ ""ዘይቅዋማዊ"" ምምንዛዕ ስልጣን ብምቅዋም፡ ሱዳን ናብ ሲቪላዊ ምምሕዳር ክሳብ እትምለስ ካብ ኩሉ ንጥፈታት እቲ ውድብ ከምትእገድ ኣፍሊጡ'ሎ። ሕቡራት መንግስታት ኣመሪካ ብወገና፡ ነቲ ክትህቦ ዝሓሰበት 700 ሚልዮን ዶላር ኣደስኪላቶ ከምዘላ ገሊጻ። መራሕቲ ሰራዊትን ሲቪላውያን ፖለቲከኛታትን ብመሰረት ቅድሚ ክልተ ዓመት ዝበጽሕዎ ስምምዕ፡ እታ ሃገር ናብ ደሞክራስያዊ ስርዓት ክሳብ ትሰጋገር፡ ናይ ሓባር መሰጋገሪ መንግስቲ ምምስራቶም ይዝከር። እዚ ብሕብረት ኣፍሪቃን ዓለማዊ ባንክን ተወሲዱ ዘሎ ስጉምቲ፡ መራሒ ናይቲ ዕልዋ ዝኾነ ዋና ኣዛዚ ሰራዊት ሱዳን ሌ/ጀነራል ዓብደልፋታሕ ኣልቡርሃን ናብ ሲቪላዊ ምምሕዳር ክምለስ ዓቢ ጸቕጢ ከምዝፈጥረሉ ይግመት። ጀነራል ኣልቡርሃን፡ እታ ሃገር ናብ ኲናት ሓድሕድ ከይተምርሕ ነቲ ስጉምቲ ከምዝወሰደ'ዩ ዝምጉት። ሱዳን ናብ ደሞክራስያዊ ስርዓት ክትሰጋገር ምዃናን፡ እቲ ኣብ 2023 ክግበር ዝተመደበ ሃገራዊ ምርጫ ከምዝካየድን ድማ ቃል ኣትዩ'ሎ። እቲ ጀነራል፡ ነቲ ላዕለዋይ ኣካል ናይ መሰጋገሪ መንግስቲ ዝኾነ ልኡላዊ ቤት ምኽሪ ብኣቦመንበርነት ክመርሕ ዝጸንሐ'ዩ። እንተኾነ ግን እቲ ስጉምቲ ሰፊሕ ህዝባዊን ዓለማውን ተቓውሞ ገጢምዎ'ሎ። ፕረዚደንት ዓለማዊ ባንክ፡ ዴቪድ ማልፓስ ኣብ ዘውጽኦ መግለጺ፡ ""በቲ ኣብዚ ቀረባ እዋን ኣብ ሱዳን ዝተራእየ ምዕባለታት ኣዝየ ተሻቒለ ኣለኹ። ኣብ ማሕበራዊን ቁጠባውን ምብርባርን ልምዓትን ክህልዎ ዝኽእል ሳዕቤን'ውን ኣፍሪሑኒ ኣሎ"" ኢሉ። ኣብ ዝሓለፈ ወርሒ መጋቢት፡ ሱዳን ድሕሪ 30 ዓመት፡ ንዝነበራ ዕዳ ድሕሪ ምድቃሳ ኣስታት 2 ቢልዮን ዶላር ካብቲ ባንክ ክትረክብ ኪኢላ ነይራ። ፕረዚደንት ናይቲ ባንክ'ውን ብኣካል ናብታ ሃገር ብምብጻሕ ካብቲ ኣትያቶ ዝነበረት ከቢድ ቅልውላው ንምውጻእ ገስጋስ ትገብር ምንባራ መስኪሩ ነይሩ። ሕቡራት ሃገራት፡ ሕብረት ኣውሮጳ፡ ማሕበር ሃገራት ዓረብን ብሪጣንያን ዝርከብዎም ወገናት'ውን ነቲ ዕልዋ ብምኹናን እቲ መሰጋገሪ መንግስቲ ናብ ቦትኡ ክምለስ ይጽውዑ ኣለዉ። እቲ ኣብ ቀይዲ ኣትዩ ዝቐነየ ቀዳማይ ሚኒስተር ዓብደላ ሓምዶክ ተፈቲሑ ናብ ገዝኡ ከምዝኸደ መራሒ ሰራዊት ሱዳን ጀነራል ኣልቡርሃን ሓቢሩ። ንሱ፡ ንድሕነት እቲ ቀዳማይ ሚኒስተር ብምስጋእ ኣብ ገዝኡ ሒዝዎ ከምዝጸንሐ'ዩ ዝዛረብ። ሕብረት ኣፍሪቃ፡ ዋላ'ኳ ምፍታሕ እቲ ቀዳማይ ሚኒስተር እንተንኣደ፡ ሲቪላዊ ምምሕዳር ክሳብ ዝምለስ እታ ሃገር ካብቲ ውድብ ተኣጊዳ ከምእትጸንሕ'ዩ ገሊጹ ዘሎ። እዚ ከምዚ'ሉ እንከሎ፡ ኣንጻር እቲ ዕልዋ ዝተላዕለ ናዕቢ ንሳልሳይ መዓልቱ ቀጺሉ ውዒሉ'ሎ። ሓይልታት ጸጥታ ብዝተኮስዎ ጥይት ዛጊት ብውሕዱ 10 ከምዝተቐትሉን ብዙሓት ካልኦት ከምዝቖሰሉን ጸብጻባት ይሕብሩ። ኣባላት ጸጥታ ንወደብቲ እቲ ተቓውሞ ንምእራይ ገዛ ገዛ እንዳኣተዉ ይፍትሹ ምህላዎምን ሓያሎ ኣብ ቀይዲ ከምዘእተዉን ይግለጽ። ንሓካይምን ሰራሕተኛታት ነዳዲን ዝውክሉ ማሕበራት ዕዮ፡ ከምኡ'ውን ኣባላት ማሕበር ባንከ ሱዳን ነቲ ዕልዋ ንምቅዋም ኣብቲ ዝካየድ ዘሎ ተቓውሞታት ክጽንበሩ ምዃኖም ኣፍሊጦም ኣለዉ። ""ኣንጻር'ቲ ሰራዊት ዝወሰዶ ተግባርን ዝኾነ ዓይነት ምልካውነትን ጸኒዕና ደው ክንብል ኢና"" ክብል ኣፈኛ ናይቲ ማሕበር ዓብዱልራሽድ ለሊፋ ንቢቢሲ ተዛሪቡ። ኣብ 2019 ፕረዚደንት ሱዳን ነበር ዑመር ኣል-በሽር በቲ ብሰራዊት ዝተደገፈ ህዝባዊ ናዕቢ ካብ ስልጣኑ ድሕሪ ምእላዩ፡ ሲቪላውያን መራሕትን ኣዘዝቲ ናይቲ ሰራዊትን ንሰለስተ ዓመት ዝጸንሕ መሰጋገሪ መንግስቲ ክምስርቱ ተሰማሚዖም ነይሮም። እንተኾነ ግን ኣብ መንጎ ክልቲኦም ወገናት እናሓርፈፈ ዝመጸ ዝምድና ቅድሚ ሓደ ወርሒ ናብ ፈተነ ዕልዋ ኣምርሒ ምንባሩ ይዝከር። እዚ ሓድሽ ምዕባለታት ድማ ነቲ ስምምዕ መሰጋገሪ እዋን ይኹን ዝድለ ዘሎ ምምስራት ደሞክራስያዊ ስርዓት ኣብ ሓደጋ ኣእትይዎ ይርከብ።"	https://www.bbc.com/tigrinya/news-59070173
sports	ኣፍካ ማይ ዘምዑግ ሻምፕዮን ቅድድም ብሽክለታ ኤርትራ 2022	ሻምፕዮን ቅድድም ብሽክለታ ኤርትራ ዓመተ 2022፡  24 ሰነ ከምኡ’ውን 26 ሰነ ክካየድ ምዃኑ ሓላፊ ህዝባዊ ርክባት ሃገራዊ ቅድድም ብሽክለታ ኤርትራ ኣቶ  ገብረትንሳኤ ዳምር ንቢቢሲ ሓቢሩ። ኣቶ ገብረትንሳኤ ዳምር 24 ሰነ ናይ ውልቂ ናይ ግዜ ውድድር 26 ሰነ ኸኣ ናይ ጽርግያ ውድድር ክካየድ ምዃኑ ኣብሪሁ። ኣብዚ ናይ ሎሚ ዓመት ቅድድም፡ ኣብ ናይ ኣውሮጳ ውድድር ዓቢ ሽም ረኺቦም ዘለዉ ከም ብዓል ቢንያም ግርማይ፡ ናትናኤል ተስፋጽዮን፡ መርሃዊ ቅዱስ፡ ሄኖክ ምሉብርሃን፡ መርሃዊ ቅዱስን ካልኦት ፕሮፈሽናላት ተቐዳደምትን ክሳተፉ ምዃኖም ተፈሊጡ ኣሎ። ኣቶ ገብረትንሳኤ ዳምር “ንሕና ትጽቢትና ብምልኦም እቶም ኣብ ወጻኢ ዘለዉ ፕሮፈሽናላት ተቐዳደምትና ክምጽኡ እዩ፡ ክሳብ ሕጂ ኸኣ ናይ ብዓል ቢንያም [ኣብ ኣስመራ ስለ ዘሎ]፡ ናትናኤል ተስፋጽዮን፡ ሄኖክ ሙሉብርሃንን  መርሃዊ ቅዱስን ሎሚ ኣስመራ ክኣትዉ’ዮም። ሓደጋ ኣጋጢምዎ ዝነበረ ኣማንኤል ገብረእግዝኣብሄር’ውን ‘ሪካቨር’ ገይሩ ክወዳደር ምዃኑ ኣንፊቱልና ኣሎ” ኢሉ። ኣቶ ገብረትንሳኤ ብምስዓብ፡ እቶም ኣብ ውሽጢ ሃገር ምስ ክለባትን ብውልቅን ዝወዳደሩ ኩሎም ተቐዳደምቲ’ውን ነዚ ውድድር ድልዋት ምህላዎም ገሊጹ። እዚ ናይ ሎሚ ዓመት ቻምፕዮን ቅድድም ብሽክለታ ኤርትራ፡ ካብ ናይ ዝሓለፈ ዓመታት ኣዝዩ ዝፈልዮ፡ ኣብ ናይ  ኣውሮጳ ውድድራትን ጂሮታትን ዓወታት ዝተጎናጸፉ ተቐዳደምቲ ዝሳተፍዎ ስለዝኾነ እዩ። ተቐዳደምቲ ሃገራዊት ጋንታ ኤርትራ ኣብ ዓመተ 2022 ዝተፈላላየ ዓወታት’ዮም ሓፊሶም። ለላህመቱ’ኳ እንተጠቐስና፡ ናትናኤል ተስፋጽዮን ዕዉት ዙር ርዋንዳ እዚ ዓመት ከምኡ’ውን ኣብ ውድድር ኣድርያቲካ ኣዮኒካ ኣብ ናይ ግዜ ካልኣይ ከምኡ’ውን ኣንበሳ ዓቐበት እቲ ውድድር፡ ሄኖክ ሙሉብርሃን ኣብ ግብጺ ኣብ ዝተኣንገደ ቻምፕዮን ኣፍሪቃ፡ ተሸላሚ ወርቂ መዳልያ ምዃኑ ይዝከር። ኣብ ጎዶናታት ኣስመራ፡ ጎቦታት ኤርትራን ዳናጉኡ ስሒሉ፡ ብ27 መጋቢት ኣብ ቤልጂም ኣብ ዝተኻየደ ናይ ሓደ መዓልቲ ውድድር ገንት ወቨልገን ብዘደንቕ ቅጽበታዊ ውድድር ቀዳማይ ኮይኑ ብምእታው ንዕኡ፡ ንጋንትኡ፡ ንሃገሩን ንኣፍሪቃን ቦኽሪ ዓወት ውድድር ክላሲክ ከመዝግብ ክኢሉ እዩ። ብ17 ግንቦት’ውን ኣብ ዓስራይ መድረኽ ጂሮ ዲ ኢታሊ ተዓዋቲ እቲ መድረኽ ብምዃን ኣብ ግራንድ ቱር ቀዳማይ ዝወጽአ ኣፍሪቃዊ ብምዃን ታሪኻዊ ዓወት ኣመዝጊቡ ነይሩ፡ እቶም ነቲ ኣብ ኣውሮጳ ዓወት ዝተጎናጸፈሉ ውድድራት ብመስኮት ተለቪዥን ብኣንክሮ ክዕዘብዎ ዝጸንሑ ደገፍቱ ኣብ ኣስመራ ክዕድር ክርእይዎ ኸኣ ኣፍካ ማይ ዘየምዑግ ኣይኮነን። ኣብ ዝሓለፈ ዓመት ኣብ 25 ሰነ ኣብ ዝተኻየደ ናይ ውልቂ ናይ ግዜ ውድድር ኣብቲ እዋን ምስ ጋንታ ኣስታን ዝወዳደር ዝነበረ ፕሮፈሽናል ተቐዳዳሚ መርሃዊ ቅዱስ ከመዝተዓወተ ዝዝከር ኮይኑ፡ መርሃዊ ቅዱስ ኣብዚ ኣብ 24 ሰነ ዝካየድ ናይ ውልቂ ናይ ግዜ ውድድር ክብሩ ንምዕቃብ’ዩ ክወዳደር። ዓሚ ኣብ ናይ ደቂ ኣንስትዮ ናይ ውልቂ ናይ ግዜ ውድድር ኣድያም ተስፍኣለም ምዕዋታ ዝዝከር እዩ። ኣብቲ ዓሚ ዝተኻየድ ናይ ትሕቲ 23 ዓመት ናይ ደቂ ተባዕትዮ ውድድር ጴጥሮስ መንግስ፡ ካብ ደቂ-ኣንስትዮ ድማ ዳናይት ፍጹም ክዕወቱ እንከለዉ፡ ካብ ማእከላይ ዕድመ፡ ጁንየር፡ ድማ ሚልክያስ ቅዱስን ሞናሊዛ ኣርኣያን’ዮም ተዓዊቶም ነይሮም። ኣብቲ 24 ሰነ ዝካየድ ናይ ውልቂ ናይ ግዜ ውድድር ካብ ጸጸራት ናብ ጻዕዳ ክርስትያን ኣብ ዝወስድ ጽርግያ እዩ ክካየድ። እቲ 26 ሰነ ዝካየድ ናይ ጽርግያ ውድድር ክኣ ካብ ባሕቲ መስከረም ተበጊሱ፡ ማይ ጨሆት፡ ጎደና ዓፍዓበት፡ ፈርቶ፡ ቤት ትምህርቲ ባርካ ሓሊፉ ብኢንሹራን ገይሩ ኣብ  ሜዳ ባሕቲ መስከርም [ሓንቲ ዙር 11.1 ኪሎሜተር ] ዝዛዘም ከምዝኾነን ንተቐዳደምቲ በብዲቭዥኖምን ጾቶኦምን ዝተፈላላየ ርሕቀት ተሰሊዕሎም ከም ዘሎ ኣቶ ገብረትንሳኤ ገሊጹ። ናይ ደቂ ኣንስትዮ ናይ ግዜ ውድድር ጁንየር ደቂ ኣንስትዮ፡ ሓደ ዙር 9.17 ኪሎ ሜትር ደቂ ኣንስትዮ ትሕቲ 23 ዓመት፡ ክልተ ዙር 18 ኪሎ ሜትር ኢሊት ደቂ ኣንስትዮ፡ ኣርባዕተ ዙር 36 ኪሎ ሜትር ናይ ደቂ ተባዕትዮ ናይ ግዜ ውድድር ጁንየር ደቂ ተባዕትዮ፡ ክልተ ዙር 18 ኪሎ ሜትር ደቂ ተባዕትዮ ናይ እሊትን ትሕቲ 23 ዓመት፡ ኣርባዕተ ዙር 36 ኪሎ ሜትር ቅድሚ ሕጂ ብናይ ግዜ ውድድር ቻምፕዮን ዝኾኑ ደቂ ተባዕትዮ 2021፡ መርሃዊ ቅዱስ 2020፡ ብምኽንያት ኮረና ውድድር ኣይተኻየደን 2019: ኣማንኤል ገብረእግዝኣብሁር 2018: ዳንኤል ተኽለሃይማኖት 2017: መኽሰብ ደበሳይ 2016: ዳንኤል ተኽለሃይማኖት 2015: ዳንኤል ተኽለሃይማኖት 2014: ናትናኤል ብርሃነ 2013: መትከል ክፍላይ 2012: ዳንኤል ተኽለሃይማኖት 2011: ዳንኤል ተኽለሃይማኖት ኣብ ዝሓለፈ ዓመት ኣብ ኣብ 27 ሰነ 2021 ኣብ ዝተኻየደ ናይ ጽርግያ ውድድር ኣብዚ እዋን ምስ ጀርመናዊት ጋንታ ብምዃን ውድድራቱ ዘካይድ ዘሎ ዳዊት የማነ ንመርሃዊ ቅዱስን መትከል እዮብን ኣኸቲሉ ቻምፕዮን ኤርትራ ዓመተ 2021 ምዃኑ ይዝከር። ኣብቲ ዓሚ ዝተኻየደ ውድድር ኣብ ናይ ትሕቲ 23 ዓመት ተቐዳዳማይ ጋንታ ሰንበል ኤፍሬም ገብረህይወት’ዩ ቻምፕዮን ኮይኑ ነይሩ። ናይ ጽርግያ ደቂ ኣንስትዮ ውድድር ሲንየር ደቂ ኣነስትዮ፡ 6 ዙር 60.6 ኪሎ ሜትር ደቂ ኣንስትዮ ሲንየርን ትሕቲ 23 ዓመትን፡ 11 ዙር  111.1 ኪሎሜትር ናይ ጽርግያ ደቂ ተባዕትዮ ውድድር ጁንየር ደቂ ተባዕትዮ፡ 11 ዙር  111.1 ኪሎሜትር ት ደቂ ተባዕትዮ ሲንየርን ትሕቲ 23 ዓመትን 17 ዙር፡ 171.1 ኪሎሜር \n\nኣብ ቻምፕዮን ቅድድም ብሽክለታ ኤርትራ ቀዳማይ ኮይኑ ዝዛዘመ ተቐዳዳማይ፡ ብዘይካ እቲ ዝረኽቦ ክብሪ ቻምፕዮንነት ምስ ዝኾነት ጋንታ ኮይኑ ኣብ ዝገብሮ ውድድራት ባንዴራ ኤርትራ ዘለዋ ማልያ ገይሩ'ዩ ዝወዳደር። ቅድሚ ሕጂ ሻምፕዮን ኤርትራ ዝኾኑ ተቐዳደምቲ 2021፡ ዳዊት የማነ 2020፡ ብምኽንያት ኮሮና ኣይተኻየደን 2019: ናትናኤል ብርሃነ 2018: መርሃዊ ቅዱስ 2017: ሜሮን ብርሃነ 2016: ዳንኤል ተኽለሃይማኖት 2015: ናትናኤል ብርሃነ 2014:ኣማንኤል ገብረእግዝኣብሄር 2013: ሜሮን ተሾመ 2012: ዳንኤል ተክለሃይማኖት 2011: ፍረቃልሲ ደበሳይ	https://www.bbc.com/tigrinya/articles/cz94l93pp4no
business	ቅብኣ ቀዳማይ ሚኒስተር ነበር ዊኒስተን ቸርችል ብጨረታ ብ7 ሚልዮን ፓውንድ ተሸይጣ	ብቀዳማይ ሚኒሰትር ዓዲ እንግሊዝ ነበር ዊንስተን ቸርችል ኣብ 1943 ዝተሰኣለት ቅብኣ፡ ውርይቲ ተዋሳኢት ኣንጆሊና ጆሊ ኣብ ሎንዶን ናብ ጨረታ ምስ ኣውረደታ ካብ ትጽቢት ወጻኢ ብ7 ሚልዮን ፓውንድ ተሸይጣ። እታ ቅብኣ ኣብ መጀመርታ 1.8 ሚልዮን ፓውንድ ክትሽየጥ ትጽቢት እኳ ኣንተነበረ ካብ ትጽቢት ብዙሓት ወጻኢ ብኣስታት ኣርባዕተ ዕጽፊ እያ ተሸይጣ። እታ ‘ዘ ታወር ኦፍ ካቶቢያ ሞስክ’ ዝብል ስም ዘለዋ ቅብኣ ኣብ እዋን ካልኣይ ኵናት ዓለም ኣብ ማራካሽ እያ ተሳኢላ። እቲ ነታ ቅብኣ ብጨረታ ዝዓደጋ ውልቀ ሰብ ክሳብ ሕጂ መን ምኳኑ ኣይተገለጸን ዘሎ። እታ ኣብ ሞሮኮ ማራካሽ ዝተብሃለ ቦታ ዝተሰኣለት ቅብኣ፡ ዊኒስተን ቸርችል ድሕረቲ እቲ ኣብ ካዛብላንካ ኣብ 1943 ዝተኻየደ ኣኼባ እዩ ስኢልዋ። ቀዳማይ ሚኒስተር ዓዲ እንግሊዝ ነበር ዊኒስተን ቸርችል፡ ነታ ቅብኣ  ኣጻፊፉ ምስ ወድኣ ኣብቲ ኵናት መላፍንቱ ንዝነበረ ፕረዚደንት ኣመሪካ ፈራንክሊን ሩዝቮልት ክህቦ ወጢኑ እዩ ስኢልዋ። እንተኾነ ኣብ 2011 እታ ስእሊ ኣብ ኒው ኦርልያነስ ንመሸጣ ምስ ወረደት ውርይቲ ተዋሳኢት ኣንጆሊና ጆሊ ዓዲጋ ኣብ ኢዳ ኣጽኒሓታ። እቲ ዝበዝሓ መስርሕ ጨረታ ናይዛ ስእሊ ብቴሌፎን እዩ ነይሩ። እታ ቅብኣ ዋላ እኳ ብ7 ሚልዮን ፓውንድ ትገዛእ፡ ዓዳጊኣ ንኣጫረትቲ ዝኸፍሎን ግብሪ መንግስትን ተሓዊስዎ ልዕሊ 8.2 ሚልዮን ፓውንድ ከፊሉ እዩ ክውንንና። ብሓፈሻ ዊኒስትን ቸርችል ካብ ዝተሰኣሉ ቅብኣታት ኣቐድም ኣቢለን’ውን ሰለስተ ቅብኣታት ብሓደ ናብ ጨረታ ወሪደን 9.43 ሚልዮን ፓውንድ ተሸይጠን እየን። ዊኒስተን ቸርችል ንቅብኣ ወዲ 40 ዓመት ምስ ኮነ እዩ ጀሚርዎ። ኣብ 1930ታት ኸኣ ብዙሓት ቅብኣታት ስኢሉ።	https://www.bbc.com/tigrinya/news-56262451
health	ብኮሮናቫይርስ ዝሞቱ ዝሓጽባ ወለንታውያን	"ቆም ኣብ እትብሃል ከተማ ኢራን ዝርከባ ደቂ ኣንስትዮ፡ ሰብ ሞያ ፈሪሖም ክገብርዎ ዘይከኣሉ ምሕጻብ ሬሳ ግዳያት ኮሮናቫይረስ፡ ነቲ እስላማዊ ባህሊ ተኸቲልን ብወለንተአን ይፍጽምኦ ኣለዋ። ኢራን ኣብ ማእከላይ ምብራቕ ምስ ኮሮናቫይረስ ብዝተሓሓዝ ዝበዝሕ ሞት ኣመዝጊባ ዘላ ሃገር እያ። ዋላ'ኳ ካብታ ሃገር ጥሉል ሓበሬታ ምርካብ ዘጸግም እንተኾነ፡ ገለ ገለ ዝወጽእ ዘሎ ሓበሬታ ከም ዘርእዮ፡ መዐቀቢ ኣስክሬን እታ ሃገር ልዕሊ ዓቕሙ ሬሳታት ሒዙ ከም ዘሎ'ዩ ዝግለጽ። ሓደ ኣብ ኢንተርኔት ዝተዘርግሐ ቪድዪ፡ ሬሳ ኣብ ልዕሊ ሬሳ ተደራሪቡ የርእይ፤ እቲ ሬሳ ንክሕጸብ፡ ካብ 5 ክሳብ 6 መዓልታት ኣብቲ ክፍሊ ከም ዝጸንሐ ነቲ ቪድዮ ዝስእል ዝነበረ ሰብ ክዛረብ ይስማዕ። ድሕሪ እዚ፡ እቲ ነቲ ቪድዮ ዝዘርገሐ ሰብ ከም ዝተኣሰረን፡ እቲ ሬሳታት ቅጥዒ እምነት ከየማለአ ሓመድ ከም ዝተደበየ ዝሕበሩ ነቐፌታዊ ሓበሬታ ክወጽኡ ጀሚሮም። ከም ውጽኢቱ፡ እተን ንሬሳ ብወለንተአን ክሓጽባ ዝተዳለዋ ደቂ ኣንስተዮ ኣፍልጦ ተዋሂብወን ኣብ ዝተፈላለያ መርበብ ሓበሬታት እታ ሃገር ""ሓርበኛታት"" እናተብሃላ ክዝረበለን ጀሚሩ። ኣብ ዝባነን ""ትብዓት ኣንበሳ እንተዘይብልካ፡ ጉዕዞ ፍቅሪ ክትዛዝሞ ኣይትኽእልን ኢኻ"" ዝብል ጭርሖ ዘለወን ደቂ ኣንስትዮ፡ ነቲ 'ጎሲል ኣል ማይት' ዝብሃል ንምውት ዝግበር ናይ ስንብት ባህሊ ይትግብራ ኣለዋ። ብመሰረት ሕጊ ሸሪዓ፡ ዝሞተ ሰብ ሽዑን ንሽዑን'ዩ ክቕበር ኣለዎ፡ ቅድሚኤ ግን እቲ ሬሳ ሰለስተ ግዜ ብማይ ክሕጸብ ኣለዎ። እዚ ሃይማኖታዊ ባህሊ እዚ ኸኣ 'ጎሲል ኣል ማይት'  ተባሂሉ ይጽዋዕ። ኣብ እዋን ኮሮናቫይረስ ነዚ ምግባር ክሳብ ክንደይ ውሑስ እዩ? ነቐፌታት ምስ ተላዓለ፡ ኣብ ኢራንን ኣብ መላእ ዓለምን ብዙሕ ዝተገማመዐ ሓሳባት'ዩ ውሒዙ። መንግስቲ ነቲ ሬሳ ብማይ ምሕጻብ ከም ዘየድሊ እዩ ማዕድኡ ለጊሱ። ኣብ መጀመርታ ወርሒ መጋቢት ግን ላዕለዋይ ሃይማኖታዊ መራሒ ኢራን፡ ብኮሮናቫይረስ ዝሞቱ ሰባት ኩሉ ወግዕታት ምሕጻብን ምግናዝን ሬሳ ክማልኣሎም ከም ዘለዎ ጥቡቕ ውሳነ ኣሕሊፉ። ላዕለዋይ ሃይማኖታዊ መራሒ ኢራን፡ እቶም ኣብ ቀብርን ጸሎትን ዝሳተፉ ሰባት ኸኣ ነቲ ንነብስኻ ካብ ኮሮናቫይረስ ንምኽልኻል ዝወጽኡ መምርሒታት ከተግብርዎም'ውን ሓቢሩ። እቲ መምርሒታትከ እንታይ'ዩ ዝብል? ኮሮናቫይረስ ካብ ሬሳ ክመሓላለፍ ይክእል'ዩ ዝብል ሓሳብ እኳ እንተዘይሃለወ፡ ወድብ ጥዕና ዓለም ግን ብዛዕባ እዚ ቫይረስ ብዙሕ ዘይተፈለጠ ነገራት ስለ ዘሎ ጥንቃቀ ክግበር'ዩ ዝምዕድ። ካብዚ ብምብጋስ ከኣ እቶም ኣብ ምግናዝን ምጉዕዓዝን ሬሳ ዝሰርሑ ሰባት ምሉእ መከላኸሊ ኣልባሳት ክገብሩ ይምዕድ። ንኣብነት ኣብ ዓዲ ጣልያን እቲ ቫይረስ ኣብ ክዳን'ውን ክጸንሕ ስለ ዝኽእል፡ መቅርብ መዋቲ ናብ ሬሳ መቅርቦም ክጽግዑ ኣይፍቀዶምን'ዩ። ኣብ ምሕጻብ ሬሳ ዝተዋፈራ ወለንታውያን ኢራናውያን ግን ይሰርሓ ኣለዋ። ኣብ ኢራን ግን እዘን ጉጅለ ጥራይ ኣይኮናን ኣብ ምሕጻብ ሬሳ ተጸሚደን ዘለዋ፤ ኣብ ማሻዳድ'ውን ተመሃሮ ኣብ ናይ ምሳሕ ሰዓተን ሬሳ ይሓጽባ እየን። ኣብ ቁጽሪ ዘሎ ፍርሕን ጥርጣረን ኣብ 8 ሚያዝያ ዝወጽኡ ጸብጻባት መንግሰስቲ ኢራን፡ ኣብታ ሃገር ቁጽሪ ብኮሮናቫይረስ ዝተለኸፉ ሰባት 60 ሽሕ፤ ዝሞቱ ድማ 4 ሽሕ ምዃኖም'ዮም ዝሕብሩ። ኣብ ኣሜሪካ ዝርከቡ ጉጅለ ተመራመርቲ ግን እቲ ቁጽሪ ካብቲ ብሰብ መዚ ኢራን ዝግለጽ ኣዝዩ ዝተዓጻጸፈ ክኸውን ከም ዝኽእል'ዪም ዝሕብሩ። እዞም ተመራመርቲ ኣብ 20 መጋቢት ዝሃብዎ ገምጋም፡ ኣብ ኢራን ልዕሊ 15 ሽሕ ምውታትን ልዕሊ 1 ሚልዪን ብኮሮናቫይረስ ዝተለኸፉን ክህልዉ ከም ዝኽእሉ የመላኽቱ።"	https://www.bbc.com/tigrinya/news-52304159
entertainment	ጸሃይቱ በራኺ፡ ካብ እንዳ ስዋ ናብ መድረኽ- 'ኣባሻውል ዝባን ጨርሒ፡ ተወሊዓ ወርሒ'	"ኣስመራ' ዘርእስታ ደርፋ ሓንቲ ካብ'ተን ዕድመ ምስ ኣርከባ ኣብ ዓዲ ስደት ኰይና ዝደረፈታ ደርፊ እያ። እታ ደርፊ ብጥምሮ-ጓሂ ክትግለጽ ይከኣል። ብትካዘ ተሰንያ ንኣስመራ ሰፍ ዘይብል ክሲ ተቕርበላ። ""ኣስመራ ወርቂ ሚለንየ፡ ወርቂ ሚለንየ ክዓዶ ኣምጺእኪ ኣመልየ፡ ኣምጺእኪ ኣመልየ ደቅኺ ፋሕፋሕ ኢሎም ንዒባ ኣክብዮምየ ሕጅስ ይኣክል በሊ ደቀይ'ባ በልዮም'የ"" ... እናበለት ክትደርፍ ንተራ ሰማዒ ኣብ ህቦቡላ ሓሳብ እተእቱ ንቦቕባቝ ኸኣ ሃጽ እትብል ደርፊ'ያ። ዋላ'ኳ ኣብቲ ዕድመ'ቲ ስሕለት ቀደማ ይጕደም፡ ካብ ቃና-ወጻኢ ሸተት ትበል፡ ጐሮርኣ'ውን ብመጠኑ ይጥለማ ""ኣደይ ጨኪና ንመንየ ዝነግሮ"" ክትብል ከብዲ ሰማዒ ትበልዕ ነበረት። ""ገንዘብ ሰብ ኣይጠመትኩን፡ ሕድሪ ሰብ ኣይጠለምኩን።  ብዕድመ ደፊአ'የ ... ነታ ዘላትኒ ምስ ሰበይ ክማቐላ በቒዐ'የ። ሕጅስ ይኣክል ... ኣቦይዝጊ ብክብረተይ ይውሰደኒ።  ኣብ ኤርትራ ቅበሩኒ፡ ንኣዕጽምተይ ዋላ ኣብ ባሕሪ ሃገረይ ይደርብይዎ፡ ሓመድ ሃገረይ ዘየልበስኩም ኣይብልን"" ክትብል ብቝስላ ትዛረብ ዝነበረት ትጥዕም። እዛ ብ1977 ኣብ ተጋድሎ ሓርነት ኤርትራ ዝተሰለፈት፡ ብ1988 ናብ ሆላንድ ዝሰገረት፡ ኣብኡ ኸኣ ክሳብ መዓልቲ ስንብትኣ - ዕለት 24 ግንቦት 2018 - ዝነበረት ኣደ፡ ከምታ ድልየታ፡ ሬሳኣ ብኽብሪ ኣብ እንዳ ማርያም ኣስመራ ተቐብረ። እታ ናይ ቀደም ጸሃይቱ በራኺ ኣብ 60'ታት መብዝሕትኡ ትዕይንቲ ሙዚቃ ኤርትራ ብማሕበር ትያትር ኣስመራ (ማ.ት.ኣ.) ተዓብሊሉ'ኳ እንተነበረ፡ ኣብ መሸጓሹጓት ሃገር ግን ብውልቀ ሰባት ዝድረፍ ዝነበረ፡ ባህሊ ዝሓለወ፡ ምስ ሃገራውነት ዝተኣሳሰረ፡ ካብ ኣዒንቲ ሳንሱር ተኸዊሉ ኣብ ቤት-መስተታት ኰነ እንዳ-ስዋታት ብሓመድሓፋሽ ዓቢ ተቐባልነት ዝነበሮ ዓይነት ሙዚቃ-ዉሻጠ ዝውቱር ነበረ። ሓንቲ ካብ'ቶም ናይ ዉሻጠ-ሙዚቀኛታት፡ ኣብ እንዳ ስዋ ዀይና ነቲ ብሉጽ ጥበባን ቅዲ ሙዚቃኣን ዜማዕበለት፡ ብእኡ ኣቢላ ድማ ቀስ ኢላ ዝና ዜጥረየት ነፍሲሄር ጸሃይቱ በራኺ ነበረት። ድምጺ ጸሃይቱ በራኺ፡ ምናዳ ኣብ 70'ታት፡ ንጹር፣ ልዙብ፣ ጽሩይ፣ ዕምቈት ዝነበሮ ኰይኑ ንሰማዒ ኣብ ሓውሲ ዕዛመ ዘእቱ ዓይነት ነበረ፣ ምኽንያቱ ኸኣ ድምጻ ህዱእን በለላ ዘይብሉን ኰይኑ ካብ መዓሙቝ ሩሓ ዝመንጨወ ድምጺ ስለ ዝነበረ። ሕላያት ደርፋ ድማ ኣብ ሕሉፍ ታሪኻ ዝተመርኰሱ ናይ በይኖም መንፈስን ባንዴራን ነይሩዎም። በይና፡ እኳድኣ ብዘይ መሰነይታ ባንድ፡ ክራራ እናተጻወተት ከተዘናግዕ ከኣ ናታ ፍሉይ ቅዲ ጸወታ ነበረ። እቶም ንጸሃይቱ ኣብ ጥርዚ ዝናኣ ዝነበረትሉ እዋን ዝዝክሩዋ ሰባት ክገልጹዋ ምስምዖም ባዕሉ ትንግርቲ'ዩ። ሙዚቃዊ ኣቛማ ስነ-ብሂልተኛ ኰይኑ ዜማታታ ያታዊ ጣዕመ-ዜማ ዘሎዎም፡ ተደፋንቖ ዝፈጥሩ ሕጡበ-ግጥምታት ተጠቒማ ዘዚሙ ደርፍታት ዘቕረበት ስነ-ጥበባዊት ምንባራ ይገልጹዋ። ኣብ እንዳ ስዋኣ ዀይና ""ዝባን ጨርሒ ተወሊዓ ወርሒ"" እናበለት ንዓማውላ እተዘናግዓሉ ዝነበረት እዋን ንገሊኡን ኣብ ትካዘ ንገሊኡን ድማ ኣብ ምስትንታን እተእቱ ድምጻዊት'ያ ነይራ እናበሉ ይዝክሩዋ። እቲ እንዳ ሱዋ ምስ ዝዕምር፡ ጸሃይቱ ንዓማውላ 'ኣጣቕዑ' ኢላ ኣብ ጓይልኣ ትኣቱ ነበረት - ገሊኦም ኣጆኺ እንክብልዋ፡ እቶም ዝኸኣሉ ኸኣ ብድድ ኢሎም ብምዅዳድ ምስኣ እናተቐባበሉ ንጸገማቶም ብሳዕስዒትን ብሱዋን ከም ዝድበሱ ትገብር ዝነበረት ሰብ'ያ ኢሎም የዘንትዉላ። ካብ እንዳ ስዋ ናብ መድረኽ ጸሃይቱ ካብ እንዳ ስዋ ኣብ ዝዓበየ መድረኽ ክትሰጋገር ምስ ከኣለት ዓለማ ተኸፍተላ። ተወልደ ረዳ ኣብ ህይወታ ዓቢ ተራ ከም ዝተጻወተ ደጋጊማ ባዕላ ዝመስከረትሉ ሰብ'ዩ። ዲስኮታት ከሕትመላ ምስ ጀመረ ኮኾባ ንሰማይ ተሰቕለ፡ ካብ'ቶም ካልኦት ከዋኽብቲ ኸኣ ብዝያዳ ብድምቀት ኣብለጭለጨ። ኣብቲ እዋን፡ ብፍላይ ኣብ ኣዲስ ኣበባ፡ በዓል ኣምለሰት ኣባይን በረኸት መንግስትኣብን እቶም ዝበለጹ ድምጻውያን ነበሩ። ጸሃይቱ ምስ ተሓወሰቶም ከኣ ባህላዊ ሙዚቃ ትግርኛ ኣብ ዝባን ወጸ። ጸሃይቱ ካብ ጸበብቲ ክብታት ወጺኣ ናብ ዓቢ መድርኽ ምስ ሰገረት ኤርትራውያንን ተጋሩን ነበርቲ ኣዲስ ኣበባ ተቐዳደሙላ። ኣብ ተለቪዥን ደጋጊማ ክትርአ ምስ ጀመረት ከኣ ሰብ ብኡንብኡ ፈተዋ። ብኤርትራውያን ተማሃሮ ዩኒቨርሲቲ ኣዲስ ኣበባ ኸኣ ብዙሕ ደገፍን ጠለባትን ከምዝነበራ ይዝረብ። ደርፍታታ ኣብ ፈቐድኡ ቤት መሸጣ ሙዚቃን ባራትን - ፒያሳ፡ መራካቶ - ተዘርግሐ። ተወልደ ረዳ፡ ኣቦ ዘመናዊ ሙዚቃ ኤርትራ፡ ንጸሃይቱ ከምዚ ኢሉ ይገልጻ ... ""ጸሃይቱ ናይ ብሓቂ ተፈጥሮኣዊ ተውህቦ ዘለዋ ደራፊት'ያ። ኣብ ኣዲስ ኣበባ ከም ደራፊት ዝያዳ ነብሰ-ምትእምማን ብምጥራይ ነቲ ሓዲሽ ኵነታት ዓትዒታ ሓዘቶ። ኣብ ሰብዓታት እታ ዝለዓለ ዝና ዝነበራ ደራፊት ክትከውን በቕዐት፣ ኣብ ምምዕባል ደርፊ ትግርኛ ኸኣ ዓቢ ተራ ተጻወተት። ብተወሳኺ፡ ካብ ኣዲስ ኣበባ ንኣስመራ ምስ ተመልሰት ንመንእሰያት ኤርትራ ሃገራዊ ስምዒቶም ክትጉስጉስ ከኣለት፡ ንስነ-ጥበባውያን ደቂ ኣንስትዮ ድማ መንገዲ ገሊሃትለን'ያ"" እናበለ ይምስክረላ። ኣብ ዘበና - ንሜዳ ኣዲስ ኣበባ ምስ ጠሓሐሰቶ - 'ንጸሃይቱ ዘይፈልጥ ሰብ ይከሰስ' ዝበሃለሉ እዋን ነበረ። ድምጺ ክራራ ምስቲ ልዙብን ሓፊስን ድምጻ ኣወሃሂዳ፡ መረዋሕ ብዚጥዕም ዜማታታን፡ ኣውራ ኸኣ በቶም ልቢ ዝነኽኡ ግጥምታታ ተሰንያ ንህርመት ልቢ ዜንህሩ፡ ንመንፈስ ሃገራውያን ዜሐይሉ፡ ዉዕዉዓት ስምዒታት ዝፈጥሩ፡ ንተዘክሮታት ቀደም ኣብ ቅድሚት ዝሰርዑ ደርፍታታ ገይራ ንኤርትራውያን ወለል ዘበለት ገጸባህራዊት ዜጋ ነበረት። ስዋ ንመለሊኽ ብሰናቲም ዝሽየጠሉ ዝነበረ እዋን፡ እንዳ ስዋ ጸሃይቱ በራኺ መራኸብን መዘናግዕን-ኹሉ ነበረ። ኣብ ስራሕ ክሃልኽ ዝወዓለ ርሂጸ-በላዕ ዝዛነይሉ፡ ገሊኦም ኣብ በረኻታት ኤርትራ እንታይ ይካየድ ከም ዝነበረ ሕሹኽ ኢሎም ንሓድሕዶም ሓበሬታ ዝለዋወጥሉ፡ መንእሰያት ሃገራዊ መንፈስ ዝቐስምሉ፡ ብዓቢኡ ኸኣ ጸሃይቱ ንዜማታታ መኣዛ ብዘለዎ ኣገባብ እተስንቐሉን ቦታ ነበረ ኢሎም ዝገልጹዋ ሰባት ኣሎዉ። ኣደ ዛንታ-ፍቕሪ ደርፍታት ጸሃይቱ፡ ዋላኳ ጨሊፋ ፖለቲካ ትሓውሰሎም፡ መብዝሕትኦም ፍቕራዊ ዝንባሌ ነበሮም። ኣብቲ እዋን ""ኣፍቅራና፡ ኣፍቅራና እንተበልናየን ይኣብያና"" ዝድረፈሉ ዝነበረ እዋን፡ ንሳ ድማ ""ደቂ ብዳማ ዓቢደን ስዓሙና ለሚደን"" ፣  ""ፍቕረይን ፍቕርኻን መዓስ ረሲዐዮ፡ ደይ ጊዜ ስኢነሉ በዚሑኒ ዕዮ"" ... እናበለት ክትደርፍ ዝሰምዐ ሰብ ልቡን ቀልቡን ይስለብ ነበረ ይበሃል። ናይ ፍቕሪ ምድራፍ ካብ ብንእሽትኣ'ያ ጀሚራቶ። ንኣብነት ናይ ጓል ዝናር ደርፊ ተለቂሓ ... ""ደርጊስነይ ዘምጽኣለይ መዘዝ፣ ዘምጽኣለይ መዘዝ ክኸይድ'ዶ ናብ ቀሸይ ክናዘዝ፣ ኣብ ቀሸይ ክናዘዝ።"" ... እናበለት ክትደርፍ ኣብ ሰማዒ ዝዓስሉ ሓሳባት ምግማቱ ኣየጸግምን፣ እንተ ንሳ ግን ዕጅብ ከይበላ ናይ ህይወት እማን ብደርፋ ኣቢላ ከተቕርብ እትኽእል ሓያል ስነ-ጥበበኛ ነበረት። ይዅን'ምበር፡ እቲ ዛዕባ ፍቕሪ ኣብ ሓቂ ዝተመርኰሰ ስምዒት'ኳ ይንበር ምስ'ቲ ዓቃብተኛ ባህሊ ሕብረተሰብ ዝጋጨዉ ሓረጋት ነበሩ ክበሃል ይከኣል። እዛ ኣደ ዛንታ-ፍቕሪ ብምኡዝ ደሃያ ኣቢላ፡ ካብ ባህላዊ፡ ማሕበራዊ ዀነ ጾታዊ ተጽዕኖ ዝተላቐቐ፡ ከምኡ'ውን ነቲ ሓፋርን ቀያድን ባህሊ ፈንጢዛ ከምዚ እናበለት ዝደረፈት ስነ ጥበባዊት ነበረት ... ""ዓርበረቡዕ ግመ ደብረቢዘን ካፋ ሓንሳብ ስዓመኒ ስዕሚ ናይ ሕቝፍኻ ኣይርስዖን'የ ጠባይካ ዀነ 'ቲ ወልፍኻ ኣይርስዖን'የ ጠባይካ ዀነ 'ቲ ባህሪኻ ሓንሳብ'ሞ ስዓመኒ ክሳደይ ጠዊኻ።"" ኣደይ ዉባ እንድርያስ ዝበሃላ ኣደ፡ ንጸሃይቱ ንመጀመርታ እዋን ኣብ ስራሕ ዝቘጸርኣ፡ ""ብናይ ፍቕሪ ደርፍታታ ኣዝያ ፍትውቲ'ያ ነይራ"" ይብላ። ሰማዕታ ድማ ነቶም ናይ ፍቕሪ ሓረጋታ ብቅጭንን ምዕሩግን ኣገባብ ናይ ምቕራብ ዓቕሚ ከም ዝነበራ የስተብህልሉ ነይሮም። እዋን ቁልዕነትን ዕቤትን ጸሃይቱ ጸያቱ በራኺ ኣብ ሰላሳታት ኣብ ኳዓቲት ተወልደት። ቅኒት ኣብ ዝተባህለ ናይ ተሌቪዥን መደብ ባዕላ ከም ዝበለቶ፡ ብ 1933 ከም ዝተወልደት'ያ ትዛረብ። ዝዀነ ኰይኑ ጸሃይቱ ዕባይ ኣስመራ'ያ፣ ኣስመራ ብኣስመርኡ ድማ ኣብቲ ቀንዱ - ኣብ ዓባይ ኣባሻዉል። ""ኣቦይ ምስ ሞተ - ብቖልዓይ ከሎኹ ምዃኑ'ዩ - ኣደይ ንኣስመራ ሒዛትኒ ገዓዘት። ኣደይ እንጀራ እናሸጠት፣ እናቘነነት፣ እናሰፈየት'ያ ኣዕብያትኒ""  ትብል ጸሃይቱ። ኣብ ገዛ ብርሃኑ ኣብ እንዳ ሃለቃ ኣፍወርቂ ፊደል ድሕሪ ምቝጻር፡ ኣብ እንዳ ሴታ (ትምህርቲ ኣዋልድ) መባእታ ትምህርቲ ከም ዝተማህረት ተዘንቱ። ""ኣብ ጐረባብትና ክራረን እንዳተጻወታ ዝደርፋ ብዙሓት ደቂ ኣንስትዮ ነይረን... ከም ብዓል ጸሃይቱ ገርጊሽ፣ ፋና ዒተል፣ ኣበባ ጓል ኣደይ ደስታ፡ ጽሃይቱ ዝናር ዝበሃላ ነይረን"" ትብል ጸሃይቱ ... ኣብ 'ሰላም' ዘርእስቱ (ክልተ ሲዲ ዝሓቘፈ) ብዛዕባ ዛንታ-ህይወታ ኣብ ሆላንድ ዝተጻሕፈ ንኡስ መጽሓፍ። ቀጺላ፡ ""ጓል ዝናር ጽብቕቲ'ያ ነይራ፣  ዘድንቓ  ሰብ፡ ደርፍታታ ኸኣ ይምስጡኒ ነይሮም"" ኢላ ምንጪ ሙዚቃኣ ትገልጽ። ጸሃይቱ 16 ዓመታ ምስ መልአት፡ ንጸወታ ክራር ከኣ ምስ መለኸት፡ ብነብሳ ክትሓድር ጀመረት። ኣብ ኣባሻውል፡ ኣብ እንዳ ኣደይ ዉባ እንድርያስ ዝበሃላ ጸማቚት ስዋ ስራሕ ጀመረት።  ካብ ሽዑ ጀሚራ ንድሕሪት ከይበለት ካብ ሙዚቃ ኣይተፈልየትን። ፈተውታ፡ ጽብቕቲ፣ ምጭውቲ፣ ዘይትሓፍር፣ ኣይግዳዳ፣ ብቀይዲ ሕብረተሰብ ዘይትቕየድ፣ ልበ-ምልእቲ ሰብ'ያ ነይራ እናበሉ እዮም ዝገልጹዋ። ትዅን'ምበር፡ ሽግር ንጕዕዞ ህይወታ ከየናሕሰየ እናጓነጸ ኣሰንይዎ'ዩ። ""ኣብ ሙዚቃ ዓለም ምስ ኣተኹ ስድራ-ቤተይ ኣጥቢቖም ይቃወሙኒ ነይሮም"" ኢላ ትዝክር። ""ኣዝማደይ'ውን 'ዋጣ፡ ሓሜን' እናበሉ የሳቕዩኒ ነይሮም"" ኢላ ተዕልል። ኣብ ልዕሊኡ ድማ፡ ጸገም ጸብለልተኝነት ደቂ ተባዕትዮ ኣብ ግምት ብምእታው፡ ምስ ድፍረትን ስድነትን ናይ ገሊኦም ዓማውል እናተጋጨወት ትኸይድ ከም ዝነበረት የይዝረብ። ስለዚ እዛ ብሙዚቃኣ ንዓለም ኤርትራውያን ዝለወጠት በሃር ብዙሕ ሕማቕ ርእያ'ያ፣ ተዋሪዳ'ያ። ጸሃይቱ ምስ ኣደይ ዉባ ዳርጋ ንዓሰርተ ዓመት'ያ ሰሪሓ። ""ኣብኡ መጺኦም ደርፈይ ኣብ ቴፕ-ሪኮርደር ክቐድሑ ዝመጹ ሰባት ነይሮም'ዮም ... ንዓይ ብሒደት ኣቕራሽ ኣታሊሎም ንደርፍታተይ ንጥቕሞም የውዕሉዎ ነይሮም"" እናበለት ትዝክሮም ሰባት ነይሮም'ዮም። ሓቃ፡ ደርፍታት ጸሃይቱ - ከም 'ኣስካርባይ ጎማ፡ ክዳነይ ካኪ' - ኣብ እንዳ ሻሂታት፡ ኣብ ኣውቶቡሳት፡ ክድረፍ ዝዝክሩ መሰኻኽር ኣለዉ። ብስሳታት፡ ኣስመራ ተብለጭልጨሉ ዝነብረ እዋን'ዩ ነይሩ። ደገዝማቲ ሓረጎት ኣባይ ከንቲባ ኣስመራ ዝነበርሉ ዘበን ነበረ። ደገዝማቲ ሓረጎት ንመልክዕ ኣስመራ ኣዝዮም ዘመዓራረዩ ከንቲባ ነበሩ። ብዘበኖም ብኣሽሓት ዝቝጸሩ ኣባይቲ፡ ጽርግያታት፡ ብምስራሕ ንስርሓት ቤት-መዘጋጃ ገጥ ኣቢሎም ዝሓዙ ክኢላ ከንቲባ ነበሩ። ንኣባሻዉል'ውን ፈንጢሖም ንክሰርሕዋ መደባት ከም ዝነበሮም ይዝረበሉ ነይሩ'ዩ። ነፍሲሄር ትካቦ ወልደማርያም፡ ምስ ማ.ት.ኣ. ዀይኑ ኣብ ምዕባለ ሙዚቃ ሃገር ዝነጥፍ ዝነበረ ስነ-ጥበበኛ፡ ""ጨርሒ ከይተሰርሐት ኸላ ጸሃይቱ 'ኣባሻውል ዝባን ጨርሒ ተወሊዓ ወርሒ' እናበለት ትደርፈላ ነይራ"" ዝበለሉ እዋን ነይሩ። ጸሃይቱ ዕድል ጌራ ብተወልደ ረዳ ተጠሊባ ናብ ኣዲስ ኣበባ ከደት። ኣብቲ ዘበን'ቲ ዓሰርተ ክልተ ኣዝዮም ዉሩያት ደርፍታት ኣብ ዲስኮ ኣሕተመት - 'ኣብ ማይ ጃሕ-ጃሕ'፡ 'መጀመርያ ፍቕሪ'፡ 'ኣሚነይ'፡ 'ላለይ በላ'፡ 'ኣኸዛ ኾይኑ'፡ 'ኣባሻዉል ዝባን ጨርሒ'፡  'ኣዋልደይ ኪዳ ዕበዳ'፡ 'ሓዳረይ መን ክኣልየለይ' ...ወዘተ.። እቲ ዘገርም፡ ጸሃይቱ ንናይ ደርፍታታ ግጥምታት ኰኑ ዜማታት ባዕላ ብምጽሓፍን ምድላውን፡ ብክራራ ተሰንያ ኸኣ ባዕላ ትደርፎም ነበረት። ጸሃይቱ ካብ ተጋድሎ ሓርነት ኤርትራ ናብ ሆላንድ ኣብ ዘበን ደርጊ ኵነታት እናኸፍአ ይኸይድ ስለ ዝነበረ፡ ህዝቢ ኤርትራ ድማ ልቡ ብዝያዳ ናብ ሓርነታዊ ቃልሲ ምስ ኣንቀደ ጸሃይቱ ኸኣ ናብ ሜዳ ኤርትራ ንክትጋደል ወረደት። ""መጀመርታ ንጸዓዘጋ፡ ካብኡ ንመንደፈራ፡ ካብኡ ድማ ንባርካ ወሪደ"" ትብል ጸሃይቱ።  ""ኣብ ባርካ ወተሃደራዊ ታዕሊም ተማሂረ ኣብ ክፍሊ ሙዚቃ መደቡኒ"" ኢላ ወሰኸትሉ። ""ዕለት 5 ግንቦት 1978 ኣብ ተሰነይ ምርኢት እንዳርኣና ነፋሪት ኢትዮጵያ ደበደበትና፣ ካብቶም ቦምባታት  ኣብ እኩብ ሰብ ወደቑ። ብዙሓት ተወጊኦም ሸውዓተ ሰባት ከኣ ሞቱና፣ ኣነ ኸኣ ፍንጫል ቦምባ ኣብ ርእሰይ ሃሪሙኒ ተሃሰኹ። ንሓደ ዓመት ዝኸውን ኣብ ሕክምና ተዓቘብኩ"" እናበለት ብተዘክሮታት ሜዳ ተዕልል። ብድሕሪኡ ኣብ ዉሽጢ ተጋድሎ ሓርነት ኤርትራ፡ ስኒት ስለ ዘይተረኽበ፡ ኣብ ሱዳን ንሓያሎ ዓመታት ድሕሪ ምጽናሕ ጕዕዞኣ ንሆላንድ ኣቕንዐት። ኣብ ሆላንድ ኰይና፡ ብደገፍ ሓደ ዘ-ኤክስ ዝተባህለ ሆላንዳዊ ባንድ ተሰንያ፡ ""ሰላም"" ዘርእስቱ ማንታ ሲዲ ኣሕተመት። ምስኡ ኸኣ፡ ምስቲ ሲዲ ጠቢቑ ዝሽየጥ፡ ታሪኽ ህይወታ ዚገልጽ ንኡስ መጽሓፍ ቀረበ። እቶም ሲዲታት ናይ ቀደም ብሉጻት ደርፍታትን ገለገለ ሓደስትን ሒዙ ቀረበ። ኣብታ ሰላም ዘርእስታ ደርፊ ንበዓል ኣብርሃም ተኽለ፡ ደረስ ብርሃነ ዘኣመሱ ጀጋኑ ተ.ሓ.ኤ. ከመይ ኢሎም ከም ዝሓለፉ ብምዝካር ትደርፈሎም'ያ። ጸሃይቱ ኣብ ስደት ጸሃይቱ ኣብ ሮተርዳም (ሆላንድ) ን30 ዓመት'ያ ነቢራ።  ንምንታይ ድሕሪ ናጽነት ንኤርትራ ዘይተመልሰት ንዓኣ ክግደፍ ዘሎዎ ሕቶ'ዩ፣ ምሳና ግን የላን። ብዙሓት ሰባት እዛ ንኤርትራ ኣብ ቅድሚት ሰሪዓ ንሰላሳ ዓመታት ብጥበባ ጥራይ ዘይኰነስ ኣብ ሜዳ ኤርትራ ወሪዳ ንናጽነት ዝተጋደለት ኣደ ብክብሪ ክትእለ ምተገብአ ዝብሉ ብዙሓት ኣለዉ። እዛ ኣብ ሞንጎ ድኻታት፡ ዉጹዓት ደቂ ኣንስትዮ፡ ሸቃሎ ዝተመላለሰት፣ ኣብቲ ጭቕጫቕ ሰፈር - ከባቢ ኣባሻዉል - ንእስነታ ዘሕለፈት፣ ምስ ጎበዘት ከኣ ኣብ ሽቕለትን ስዋ ምጽማቝን ምድራፍን ዝኣተወት፣ ብዜማታታ ኣብ ኤርትራን ኢትዮጵያን ዓቢ ዝና ዘጥረየት፣ ዝናኣ ኣብ ሓገዝ ሃገራ ዘውዓለት፣ ምስ ተጋድሎ ሓርነት ኤርትራ - እኳድኣ ምስ መውጋእቱ - ኣብ ሜዳን ሱዳንን ኰይና ዝተቓለሰት፣ ከም ሰባ ድማ ኣብ ሆላንድ ዑቝባ ዝሓተተት፣ ኣብኡ ኸኣ ተፈላጥነታ ሃሲሱ ሽም ከምዘይብላ ንበይና ዝነበረት፣ ኤርትራ መበል 27 መዓልቲ ናጽነት ከተብዕል ጸሃይቱ ኸኣ ኣብ ሮተርዳም ኣብታ መዓልቲ'ቲኣ ካብዛ ዓለም ተፈልየት።"	https://www.bbc.com/tigrinya/60678446
business	ባንኪ ዓለም ብጎንጽን ኲናትን ንዝተጎድኡ ኢትዮጵያውያን 300 ሚልዮን ዶላር ድጋፍ ኣጽዲቑ	ባንኪ ዓለም ኣብ ኢትዮጵያ ብኲናትን ጎንጽን ንዝተጎድኡ ልዕሊ ሓሙሽተ ሚልዮን ኢትዮጵያውያን መሐገዝን መጣየሽን ዝውዕል ልዕሊ 300 ሚልዮን ዶላር ሓገዝ ከምዝመደበ ኣፍሊጡ፡፡ ባንኪ ዓለም፡ ኣብ መርበብ ሓበሬታ ኣብ ዝዘርገሖ መግለጺ፡ ኣብ ኢትዮጵያ ዝተወልዐ ኲናትን ጎንጽታትን ህይወት ክጠፍእ፣ ሰብኣዊ ቅልውላው ክፍጠር ከምኡ ድማ ናይ ውልቀን ህዝብን ትካላት ክዓንዉ ገይሮም ዝበለ ኮይኑ እቲ ኩነታት ብዙሓት ሓገዝ ክደልዩ ከምዝገበረ ሓቢሩ፡፡ ብተወሳኺ ኣብ መላእ እታ ሃገር ብኣሻሓት ዝቑጸሩ ነበርቲ ክፈናቐሉን ጾታዊ መጥቃዕቲ ክጋደድን ምኽንያት ከምዝኾነ ብምሕባር፡ ብሰንኪ እቲ ኲናት ኣብ ልዕሊ ደቂ ኣንስትዮን ኣዋልድን ኣካላውን ጾታውን መጥቃዕቲታት ከምዝተፈጸሙ ዝገልጹ ብዙሓት ጸብጻባት ከምዝወጹ ኣዘኻኺሩ፡፡ እቲ ሓገዝ ዓለምለኻዊ ማሕበር ልምዓት(ኣይዲኤ) ብዝበሃል መደብ ዝቐረበ ኮይኑ በቲ ጎንጺ ንዝተጎድኡ ክፋላት ማሕበረሰብ መሐገዝን መጣየሽን ዝውዕል ፕሮጀክት እዩ፡፡ ዕላማታት እቲ መደብ ህጹጽ ጠለባት ማሕበረሰብ ብቕልጡፍ ምፍታሕ፣ ብጎንጺ ዝዓነዉ ትሕቲ ቅርጺታት ዳግም ምጥያሽን እቲ ማህበረሰብ ብኲናት ከይጉዳእ ብዘላቕነት ንምጥያሽ ዝግበሩ ጻዕርታት ምሕጋዝን ከምዝኾነ ካብ ዓለም ዝተረኸበ ሓበሬታ የረድእ፡፡ ብፍላይ ነቲ ማሕበረሰብ ብህጹጽ ዘድልይዎ መሰረታዊ ኣገልግሎታት ከቕርብን ጸቕጢ ክሊማዊ ለውጢ ክጻወሩ ዝኽእሉ ትሕቲ ቅርጺታት መሊሱ ክሃንጽን እዩ ኢሉ፡፡ በዚ መሰረት ድሌት ናይቶም ብኲናት ዝተሃሰዩ ማሕበረሰባት ንምምላእ መሰረታዊ ኣገልግሎታት ትምህርቲ፣ ጥዕና፣ ማይን ጽርየትን  ዝህቡ ተንቀሳቐስቲ ትካላት ክህነጹ እዮም፡፡ ብተወሳኺ ጾታዊ መጥቃዕቲ ዝተፈጸመን ኣካላት ካብ ዝበጸሐን ኣካላውን ስነልቦናውን ጉድኣት ክሓውያ ዝሓሸ ኣገልግሎትን ሓፈሻዊ ክንክንን ክረኽባን ከምዝግበር ባንኪ ዓለም ኣፍሊጡ፡፡ እቲ ፕሮጀክት ሃገራዊ እኳ እንተኾነ ኣብ ፈለማ ግና ነቶም ኣብ ቀረባ ከቢድ ኲናትን ጎንጽን ዘተኣናገዱ ክልላት ትግራይ፣ ኣምሓራ፣ዓፋር፣ ቤንሻንጉልን ኦሮምያን ቀዳምነት ክህብ እዩ፡፡ ትልምታት እቲ ፕሮጀክት ብቕልጡፍ ንምፍጻም ብፌደራል፣ ክልልን ማሕበረሰብ ተኮር ትካላትን ከምዝትግበር ዝተገለጸ ኮይኑ፡ ኲናት ይካየደሎም ኣብ ዘሎ ከባቢታት ድማ ብዘይሻራዊ ሳልሳይ ወገን ክስራሕ እዩ፡፡ ኣብ 1960 ዝተጣየሸ ዓለምለኻዊ ማሕበር ልምዓት ባንኪ ዓለም(ኣይዲኤ)፡ ኣብ ድኻ ሃገራት ቁጠባ ዘመሓይሽ፣ ድኽነት ዝቕንስን ህይወት ማሕበረሰብ ንዘመሓይሹ ኣናእሽቱ ፕሮጀክትታት ብቁሩብ ወለድ ዝሕግዝን ከምዝኾነ ኣብ ድህረ ገጹ ይገልጽ፡፡ እቲ ማሕበር ኣብ መላእ ዓለም ንዝርከባ 74 ድኻ ሃገራት ሓገዝ ዝገብር ኮይኑ፡ እተን 39 ኣብ ኣፍሪቃ ዝርከባ ሃገራት ከምዝኾና ይሕብር፡፡	https://www.bbc.com/tigrinya/news-61104840
entertainment	ታሪኽ ህዝቢ ኦሮሞ ዝስንድ ደራሲ ኣፈንዲ ሙተቂ	ደራሲ ኣፈንዲ ሙተቂ ታሪኽን ባህልን ህዝቢ ኦሮሞ ብኻልኦት ቋንቋታት እናሰነደ ያታ ኦሮሞቶት የላሊ ከምዘሎ ይገልጽ። ንሱ ህዝቢ ኦሮሞ ፈታዊ ሰብን ብዙሕ ዘይተገለጸ ታሪኽ ከምዘለዎ እዩ ዝዛረብ።	https://www.bbc.com/tigrinya/news-55635231
politics	ቱርክን ቀጠርን፡ ኣብ ኣፍጋኒስታን ህልውና ጣሊባን ክቕጽል ዝገበራ ሃገራት	"ኣመሪካን ካልኦት ኣብ ኣፍጋኒስታን ሰራዊት ኣውፊረን ዝነበራን ሃገራት ምዕራብ፡ ኣብዚ ሰሙን ጠቕሊለን ካብታ ሃገር ክወጽኣ እንከለዋ ጣሊባን ናይ ደስ ደስ ካቡል ተኹሲ ጠያይቲ ሓሚሶምዋ'ዮም። ብሚሊዮናት ዝቑጸሩ ዜጋታት ግን ዕጫ መጻኢኦም'ውን ክርድኡዎ ኣብ ዘይኽእሉ ኩነታት ይርከቡ። ምሕደራ ጣሊባን፡ ኣዝዩ ተረርቲ ሕግታት ሸሪዓ ዝኽተል ስለ ዝኾነ ካብ ዓለም'ውን ክንጽሎም ይኽአል'ዩ። እዚ እስላማዊ ምምሕዳር ናብ ስልጣን ድሕሪ ምምላሱ፡ ሃገራት ምዕራብ ጸቕጢ ንምግባር ይዳለዋ ኣለዋ። ኣብ ሞንጎ ካብ ዓረብን እስላማውያን ሃገራትን ዝኾና ክልተ ሃገራት ድማ መተዓረቕቲ ሽማግለታት ኮይነን ምምጽአን ይዝረብ- ቀጠርን ቱርክን። ክልቲአን ሃገራት ኣብ ቀረባ ምስ ጣሊባን ዘለወን ዝምድና ክጠናኸር ይገብራ ኣለዋ። ነናይ ባዕለን ዕድላት ከኣ ይጥምታ ኣለዋ፤ እዚ ኣብ ማእከላይ ምብራቕ ንዝጸንሐ ንሕንሕ ከየጎሃህሮ ይስጋእ። ቱርክን ቀጠርን ኣብቲ ቀጠና ንእስላማዊ ምንቅስቓስ ቀረባ ኮይነን ምስ ከም ግብጺ፣ ስዑዲ ዓረብን ሕቡራት ኢመራት ዓረብን ዝበላ ሃገራት ብዙሕ ግዜ ናብ ውጥጥ ይኣትዋ። እዘን ሃገራት ከምዚኦም ዝበሉ ምንቅስቓሳት ናይ ህልውና ስግኣት ገይረን'የን ዝወስድኦ። ጣሊባን ናብ ስልጣን ምምላሱ፡ ብመሰረት ሕጊ እስልምና ህዝብን መንግስን ክእዝዝ ዝደሊ ፖለቲካዊ ኣመለኻኽታ ክመጽእ ይግባእ። ኣብ 1990ታት፡ ጣሊባን ኣብ ስልጣን ኣብ ዝነበረሉ ግዜ ምስቲ ጉጅለ ስሩዕ ርክብ ዝነበረት ሰለስተ ሃገራት ጥራሕ ነይረን። እዚአን ፓኪስታን፣ ስዑዲ ዓረብን ሕቡራት ኢመራት ዓረብን እየን። ድሓር፡ መስከረም 11/2001 ኣብ ኣመሪካ ግብረ ሽበራዊ መጥቃዕቲ ምስ ተፈጸመ ካብ ፓኪስታን ወጻእ ክልቲአን ብወግዒ ርክበን በቲኸን። እንተኾነ ውልቀሰባት ስዑዲ ንዓመታት ብሕቡእ ገንዘባዊ ሓገዝ ክገብሩሉ ምጽንሖም ይግለጽ። ሰብ መዚ ስዑዲ ቅድም ኢሉ ንጣሊባን እንገብሮ ገንዘባዊ ሓገዝ የለን ኢሎም ብምክሓድ ብውልቂ ዝግበር ገንዘባዊ ሓገዝ ጠጠው ንምባል ተሪር ስጉምታት ከም ዘለውዎም ይምጉቱ። ሰራዊት ኣመሪካ ኣብ ኣፍጋኒስታን ምህላዎም ኣመሪካውያን ሕጉሳት ዘይምዃኖም ተደሚሩ ዲፕሎማሲያዊ ስራሕቲ ክሰርሓ ንዝኽእላ ሃገራት በሪ ርሒው ኣሎ። ቀጠርን ቱርክን ከኣ ምስ ጣሊባን ንምርኻብ ዝተፈላለዩ መገዲታት መሪጸን። ቀጠር፡ ምምሕዳር ፕሬዝደንት ባራክ ኦባማ እቲ ኲናት ጠጠው ንምባል ዝገብሮ ዝነበረ ጻዕሪ ኣብ ግምት ብምእታው ካብ 2011 [ኣቆጻጽራ ኤውሮጳ] ጀሚሩ ናይ ሰላም ጻዕርታት ምስ ጣሊባን ንዝግበር ዘተ ከተአንግድ ጸኒሓ። እዚ ኣዝዩ ዘካትዕ ጉዳይ ነይሩ። ብፍላይ ኣብታ ኣዝያ ድምቕቲ ከተማ ዶሃ ባንዴራ ጣሊባን ተሰቒሉ ምርኣይ ንብዙሓት ኣየሐጎሶምን። ንቀጠር፡ ኣብ ሞንጎ ኢራንን ስዑዲ ዓረብን ንእትርከብ ሃገር ኣገዳሲ ፖሊሲ ጉዳይ ወጻኢ ንምትግባር ን30 ዓመታት ዝዘለቐ ባህጊ ክዓቢ ሓጊዙ'ዩ። ምስ ኣፍጋኒስታን ተሪር ታሪካውን ቀቢላውን ምትእስሳርን ዘለዋ ቱርኪ ድማ፡ ከም ኣባል ኔቶ ተዋጋኢ ዘይኮኑ ልኡኻት ብምስዳድ ክትሳተፍ ጸኒሓ'ያ። ተንተንቲ ከም ዝብሉዎ፡ እዚ ኣጋጣሚ ምስ ጣሊባን ርክብ ምስ ዘለዎም ገለ ሚሊሻታት ጥቡቕ ናይ ስለላ ርክብ ክትፈጥር ሓጊዙዋ እዩ። ብተወሳኺ ቱርኪ ጣሊባን መጀመርታ ዝመጽኡሎም ናይ ሃይማኖት ኣብያተ ትምህርቲ ምስ ዘለዋ ፓኪስታን ድማ ጥቡቕ ርክብ ኣለዋ። መዓርፎ ነፈርቲ ካቡል ብሓያል ዕግርግር ኣብ ዝተኸበበሉ እዋን ሰብ መዚ ቱርኪ ምስ ኣመራርሓ ጣሊባን ንሰለስተ ሰዓታት ይዝትዩ ነይሮም። ወተሃደራት ቱርኪ ንሽዱሽተ ዓመታት ይጽበዩዎ ዝነበረ ናይ መጻኢ ኣሰራርሓ ከኣ ሓደ ካብ ዝተዘተየሎም ጉዳያት እዩ። ""ወራር"" ኣፍጋኒስታን ንከብቅዕ ወተሃደራት ቱርኪ ምስ ካልኦት ሓይልታት ወጻኢ ካብታ ሃገር ክወጽኡ ጣሊባን ይሓትት ነይሩ። ኣብ ዝሓለፈ ሰሙን ኣብ ዝተኻየደ ኣኼባ'ውን እዚ ኣካል እቲ ሰፊሕ ኣጀንዳ ከም ዝነበረ ተንተንቲ ይገልጹ። ፕሬዝደንት ረሲጵ ጣይፕ ኤርዶጋን ካብ መራሕቲ ጣሊባን ዝተልኣኹ መልእኽታት ""ጥንቃቐ ብዝተመልኦ ብሩህ ተስፋ"" ከም ዝርእዮም ገሊጹ። ምስቲ ጉጅለ ብዛዕባ ዘለዎ ርክብ ተሓቲቱ፡ ምስ ዝኾነ ንምዝርራብ ""ካብ ዝኾነ ፍቓድ ኣይሓትትን"" ኢሉ። ""እዚ ዲፕሎማሲ'ዩ"" ክብል እውን ተዛሪቡ። ወሲኹ ""ቱርኪ ንሓድነት ኣፍጋኒስታን ጥንቃቐ ብዝተመልኦ መገዲ ኩለ መደያዊ ድጋፍ ክትገብር ድልውቲ'ያ"" ኢሉ። ጣሊባን፡ ንካቡል ምስተቖጻጸረ ቀጠር'ውን ብዙሓት ምስ ጣሊባን ክዕቀቡ እትደልዮም ርክባት ከም ዘለው ተራእዩ'ዩ። ዋላ'ኳ ስግኣት ዝተሓወሶ ይኹን ቱርኪ ግን ኣብ መሬት ምሕዝነታ ንምጉልባት ድልዱል መሰረት ካብ ሞንጎ ዘለወን ሃገራት እያ። ቀጠር እቲ ናይ ምሽምግጋል ግድኣ እቲ ኣብ ወሽመጥ ዓረብ ንዓመታት ዝዘለቐ ሕምስምስ ክጎድል ክገብሮ ተስፋ ተገይሩሉ ኣሎ። ዶሃ፡ ልዝባት ግጭታት ብዙሓት ተነሓናሕቲ ጉጅለታት ማእከላይ ምብራቕ መሪሓ'ያ። ድሕሪ ቀውዒ ዓረብ ግን ናይቲ ዞባ ተነሓናሕታ ዝኾና ሃገራት ንኣኽረርቲ እስላም ደጊፋ ክብላ ይኸስኣ። ብ2017፡ ስዑዲ ዓረብ፣ ሕቡራት ኢመራት ዓረብ፣ ግብጽን ባሕሬንን ቀጠር ምስ ኢራን ናይ ቀረባ ዝምድና ከም ዘለዋ ብምግላጽ መደብር ዜና ኣልጄዝራ ተጠቒማ ዘይምርግጋእ ክሰፍሕ ገይራ'ያ ብምባል ርክበን በቲኸን። ቀጠር ግን ነዚ ክስታት ትነጽጎ፤ ጸኒሐን ከኣ ርክባተን ሓዲሰን። ሕጂ እዘን ክልተ ሃገራት ምስ ጣሊባን ምዝርራብ ጀሚረን ኣለዋ። ኣብ ቀጻሊ ከኣ ቻይናን ሩሲያን ናይ ባዕለን ንሕንሕን ሒዘን ክመጽኣ ከም ዝኽእላ ይግመት። ጣሊባን፡ ናብ ስልጣን ምምላሱ ብዙሓት ስግኣታት ክምዕብሉ ይገብር ኣሎ። ህይወት ሚሊዮናት ዜጋታት እንታይ ክኸውን ከም ዝኽእል ከኣ ንምግማቱ ኣጸጋሚ'ዩ።"	https://www.bbc.com/tigrinya/news-58429604
politics	ቻይና ኣብ ዢንጃን ገበናት ኣንጻር ሰብኣውነት ፈጺማ ክትኸውን ትኽእል'ያ- ሕቡራት ሃገራት	"ውድብ ሕቡራት ሃገራት፡ ቻይና ኣብ ግዝኣት ዢንጃን “ከበድቲ ግህሰታት ሰብኣዊ መሰላት” ፈጺማ ክብል ንነዊሕ ግዜ ትጽቢት ዝተገብረሉ ጸብጻብ ወግዓዊ ገይሩ። ቻይና፡ እቲ ጸብጻብ ብሃገራት ምዕራብ ዝተዳለወ “ላግጺ” እዩ ብምባል እቲ ትካል ነቲ ጸብጻብ ከየውጽእ ክትምጉት ጸኒሓ እያ። እቲ ጸብጻብ ኣብ ልዕሊ ኣስላም ዊገርን ካልኦት ውሑዳን ዓሌታትን ከምዝተፈጸመ ንዝግለጽ፡ ቻይና ግና እትነጽጎ ግህሰት እዩ ፈቲሹ። መርመርቲ ግን፡ “ገበን ኣንጻር ሰብኣውነት” ክዀኑ ዝኽእሉ “እሙናት መረዳእታታት” ስቅያት ረኺብና ኢና ይብሉ። እታ ሃገር፡ መሰል ውሑዳን ብሄራት ንምጭፍላቕን “ምልካዊ ስርዓት ማእሰርቲ” ንምዝርጋሕን ግልጺ ዘይኰኑ ሕግታት ሃገራዊ ድሕነት ትጥቀም ኣላ ይብሉ። እቲ ቤት ጽሕፈት ላዕለወይቲ ኮሚሽነር ሰብኣዊ መሰላት ሕቡራት ሃገራት ዘካየዶ መርመራ፡ እቶም እሱራት ግዳያት “ጾታውን ጾታ መሰረት ዝገበረን መጥቃዕቲ” ሓዊሱ “ንሕማቕ ኣተሓሕዛ” ተቓሊዖም እዮም ክብል ይገልጽ። ካልኦት፡ ግዱድ ሕክምናን “ኣድልዎኣዊ ተግባራት ምጣነ ስድራን ፖሊሲታት መቆጻጸሪ ወሊድን” በጺሑዎም። ሕቡራት ሃገራት፡ ቻይና እቶም “ብሃበ ተረኽበ ናጽነቶም ዝተመንዝዑ ውልቀሰባት” ንምፍታሕ ስጉምቲ ክትወስድ ክጽውዕ እንከሎ፡ ገሊኦም ቤጂንግ ዝወሰደቶም ስጉምታት “ገበናት ኣንጻር ሰብኣውነት ሓዊሱ ዓለምለኻዊ ገበናት ዝርከቦም” ክዀኑ ይኽእሉ’ዮም ኢሉ። ይኹን’ምበር፡ ክንደይ ዝኣኽሉ ሰባት’ዮም ኣብ መሓዩር ዝርከቡ ዝብል ብወግዒ ክፈልጥ ከም ዘይክኣለ እቲ ትካል ገሊጹ። ጉጅለታት ተሓለቕቲ ሰብኣዊ መሰላት ግን፡ ኣብ ሰሜን-ምዕራብ ቻይና ግዝኣት ዢንጃን ኣብ ዝርከቡ መዳጐኒ ማእከላት ልዕሊ ትሸዓተ ሚሊዮን ሰባት ተኣሲሮም ይብሉ። ንኣስታት 60 ትካላት ዝውክል ዓለምለኻዊ ኮንግረስ ዊገር፡ ነቲ ጸብጻብ ከም ዝተቐበሎ ብምሕባር ቅልጡፍ ዓለምለኻዊ ምላሽ ክወሃብ ሓቲቱ። ኣብ ዢንጃን፡ መብዛሕትኦም ኣስላም ዝዀኑ ኣስታት 12 ሚሊዮን ዊገር ኣለው። ሕቡራት ሃገራት፡ ኣስላም ዘይኰኑ’ውን በቲ ኩነታት ተጸልዮም እዮም ክብል ኣብ ጸብጻቡ ኣስፊሩ። ብዙሓት ሃገራት፡ ተግባራት ቻይና ጃምላዊ ጨፍጫፍ ክብላ ይገልጽኦ። ነቲ ጸብጻብ ኣቐዲማ ዝርኣየቶ ቻይና ግን፡ ነቶም ክስታት ግህሰት ብምንጻግ እቶም ማእከላት ""ግብረ ራዕዲ ዝከላኸሎም"" እዮም ኢላ።"	https://www.bbc.com/tigrinya/articles/clknv72k9eno
sports	ጎንጺ ካሜሩን፡ ሃገራዊት ጋንትኦም ክትስዓር ዝደልዩ ደገፍቲ ኩዕሶ እግሪ	"ኣብ ቀረባ ኣብ ካሜሩን ዝተኻየደ ጸወታ ዋንጫ ሃገራት ኣፍሪቃ [ኣፍኮን] ሰባት ንኩዕሶ እግሪ ዘለዎም ፍቕሪ ክሳብ ክንደይ ምዃኑ ኣርእዩ'ዩ። እታ ሃገር ኣብ ቀጠር ንዝካየድ ዋንጫ ዓለም ምድላው ትገብር ኣብ ዘላትሉ እዋን ግን፡ ገለ ካሜሮናውያን ግን ሃገራዊት ጋንትኦም ክትሓልፍ ኣይደልዩን። ስፖርትን ፖለቲካን ክተሓዋወሱ ከም ዘይሎም ዝእመን እኳ እንተኾነ፡ ናብ ካሜሩን እንተመጽእ ግን ኩዕሶ እግሪ ክልቲኦም ኣዝዮም ዝተሓላለኹ እዮም። ኣብ ጸወታ ፍርቂ ፍጻመ ኣፍኮን ግብጺ ንካሜሩን ክትስዕራ እንከላ፡ ብዙሓት ሓዚኖም። ኣብታ ሃገር ማእከል ተዛረብቲ ቋንቋ ኢንግሊዘኛ ዞባታት ዝኾነት ባሜዳ ግን ነቲ ስዕረት ጸምቢላቶ። መብዛሕትኦም ስዕረት ሃገራዊት ጋንታ ካሜሩን ኣብ ገዝኦም ኮይኖም'ኳ እንተጸንበሉዎ ድምጺ ተቓውምኦም ግን ካብ ዕጽው ገዛ ሓሊፉ ናብ ብዙሓት ምብጽሑ ኣይተረፈን። ኣብ ከባቢ ባምቢሊ ዝስማዕ ዝነበረ ፋጻ፣ ጭርሖን ምርኢት ሞተር ሳይክልን ናይ መብዛሕትኦም ደቡብ ካሜሩናውያን ዘሎ ስምዒት ዘንጸባርቑ ኮይኖም እዚ ነታ ሃገራዊት ጋንታ ዘለዎም ንዕቀት ዝገልጽ እዩ። ዶክተር ንጋዋ ኢቦጎ ሓደ ካብቶም ንስዕረት ካሜሩን ኣብ ጸወታ ኣፍኮን ዝጸንበሉ'ዩ። ንሱ፡ ኣፍቃሪ ኩዕሶ እግሪ ስለ ዝኾነ ስፖርት ኣብ ፖለቲካ እታ ሃገር ክህልዎ ብዛዕባ ዝኽእል ግደን ኣብ ጥዕና ተሓከምቲ ዘሕድሮ ጽልዋን ብዝግባእ ይርዳእ'ዩ። ""እዛ ሃገር፡ ንኣዝዮም ኣገደስቲ ዛዕባታት ኩዕሶ እግሪ ናይ ምጥቃም ዝንባለ ኣለዋ። ኩዕሶ እግሪ ናብ ሓደ ዘምጽእ ምዃኑ ስለ ዝፈልጡ ክኣ ንዕኡ ብዙሕ ገንዘብ እዮም ዘውጽኡ"" ይብል። እቲ ኣብ ባሜንዳ ዝተራእየ ቁጥዐ፡ ዋንጫ ዓለም ኣብ ዝካየደሉ ዓመት ብ1998'ውን ቅድሚ ሃገራዊት ጋንታ ካሜሩን ምስ ኦስትሪያ ምጽዋታ መብራህቲ ብምጥፍኡ ገለ ነበርቲ ንኣብያተ ጽሕፈት ሃገራዊ ኣገልግሎት ጸዓት ብሓዊ ኣቃጺሎም ነይሮም። ኣብቲ ሽዑ እዋን ምንቅስቓስ ተገንጸልቲ ካሜሩን ኣቐዲምካ ጥሮታ ምውጻእ ይደልዩ ብዝነበሩ ሰራሕተኛታት መንግስቲ ይድገፉ ነይሮም። ዶክተር ኢቦጎ፡ ቅልውላው ደቡብ ካሜሩናውያን ክሳብ ዝልዓል ኣብ ዘሎ ግዜ [2016] ንሃገራዊት ጋንታ ካሜሩን ደጊፉ'ዩ። ሕጂ ካሜሩን ኣብ ስፖርት እትረኽቦም ዓወታት ምድጋፍ መንግስቲ ትኹረት ዜጋታት ንምቕያር ዝጥቀመሉ ስትራቴጂ ኮይኑ'ዩ ኢሉ ይኣምን። ""ዋላ'ውን እናተብኣስና ጋንታ ካሜሩን እንተስዒራ፡ እቲ ዘጋጭየና ነገር ኢና ንርስዖ። እዚ ብዝተጸንዐ መገዲ ንዓመታት ተጠቒሞምሉ'ዮም። ነፍሲ ወከፍ እታ ጋንታ እተምጽኦ ዓወት ግን ስቓይ እቲ ህዝቢ'ዩ ዘናውሖ"" ይብል። እታ ሃገራዊት ጋንታ፡ ምስሊ እቲ ን40 ዓመታት ኣብ ስልጣን ዝተኸየጠ ወዲ 89 ዓመት ፕሬዝደንት ፖል ቢያ ኣብ ምጉላሕ'ውን ናይ ባዕላ ተራ ትጻወት እያ። ሃገራዊት ጋንታ ካሜሩን ኣብቲ ኣብ ዝሓለፉ ኣዋርሕ ዝተኻየደ ጸወታ ዋንጫ ሃገራት ኣፍሪቃ ብዝተዓወተት ቑጽሪ፡  ፕሬዝደንት ቢያ መንእሰይ እንከሎ ንኣባላት እታ ሃገራዊት ጋንታ ናይ እንኳዕ ደስ በለኩም ሰላምታ እናሃበት እተርኢ ፍልጥቲ ቪድዮ ብቴሌቪዥን ትዝርጋሕ ነይራ። ካብዚ ብምብጋስ፡ ""መብዛሕትኦም ካሜሩናውያን እታ ሃገራዊት ጋንታ ብምኽንያት እቲ ጠንካራ ሰብኣይ እያ ትዕወት ዘላ ኢሎም'ዮም ዝኣምኑ። እታ ጋንታ ዋንጫ ትወስድ፤ ሰባት ክኣ ነቲ ፕሬዝደንት ዘለዎም ድጋፍ ይሰድሉ"" ይብል ዶክተር ኢቦጎ። ኣብ ባሜንዳ ዘለው ሰባት ንመን እንታይ ዓይነት ርኢይቶ ይህቡ ኣለው ዝብል ኣዝዮም ጥንቁቓት'ዮም። ስለዚ እታ ሃገራዊት ጋንታ ክትስዓር እንከላ ቐጻሊ ዝኸብዶም ነገር እንተሃለወ ሓጎሶም ካብ ምግላጽ ምቑጣብ'ዩ። ኣብ እዋን ባዕዳዊ መግዛእቲ፡ ካሜሩን ብኢንግሊዝን ፈረንሳን ተታሒዛ ስለ ዝነበረት ባህልን ቋንቋን እታ ሃገር ተኸፊሉ'ዩ። ድሕሪ ናጽነት፡ ተዛረብቲ ቋንቋ ኢንግሊዘኛ ዝኾኑ ፖለቲካን ቁጠባን እታ ሃገር ኣብ ኢድ ተዛረብቲ ቋንቋ ፈረንሳ ኮይኑ ብምባል ንዓሰርታት ዓመታት መድልዎ ይበጽሐና ኣሎ ክብሉ ጸኒሖም። እዚ ሕጂ፡ ናብ ቅሉዕ ምድላይ ናጽነት ዞባ ተዛረብቲ ኢንግሊዘኛ ዓብዪ ኣሎ። ኣብ ሞንጎ እዚ ብዘሎ ኲናት ክልቲኡ ወገን፡ ቀዳማይ ግዳይ ዝኾነት ሃገራዊት ጋንታ ደቂ ኣንስትዮ እያ። ብ2016፡ ከም ኣአንጋዲት ግጥማት ዋንጫ ኣፍሪቃ ደቂ ኣንስትዮ ካሜሩን ኣንጻር ናይጄሪያ ተጻዊታ ዋንጫ ክትዓትር ትጽቢት ተገይሩላ ነይሩ። ዋላ'ውን እቲ ጸወታ ቅድሚ ምጅማሩ ቅድሚ ሰሙናት ተሓለቕቲ ደቡብ ካሜሩን ተኣሲሮም እንተነበሩ፡ ብ19 ሕዳር እቲ ጸዋታ ክጅመር እንከሎ ባራት ባሜንዳ ብደገፍቲ ሃገራዊት ጋንታ ካሜሩን መሊአን ነይረን። 3 ታሕሳስ ድማ ናይ መወዳእታ ጸወታ ነይሩ፤ እንተኾነ፡ እቲ ድባብ ብጽልኣትን ግሁድ ተቓውሞን'ዩ ተተኪኡ። እቲ፡ ንሰርታት ዓመታት ዝነበረ ድጋፍ ደቡብ ካሜሩናውያን ድማ ኣብ ውሽጢ ክልተ ሰሜን ዓንዩ። መብዛሕትኦም ደቡብ ካሜሩናውያን ናብቲ ኣብዚ ዓመት ዝተኻየደ ጸወታ ኩዕሶ እግሪ ኣይመጽኡን። ኣብቲ ግዜ፡ መብዛሕትኦም ካብ ካሜሩን ወጻእ ዝኾነ ይኹን ዝብል መትከል ሒዞም ነይሮም። ዶክተር ኦቦጎ ናብዚ ጉጅለ ተጸንቢሩ ንተነሓናሕቲ ካሜሩን ይድግፍ ነይሩ። ፖለቲከኛታትን መንግስትን ናብቶም ጥርሖም ዝነበሩ ስታዲየማት ዕዱማት ንምእታው ናጻ ቲኬትን መጓዓዝያን ኣቕሪቦምሎም ከም ዝነበሩ ብምግላጽ ""ሰባት ናብ ባፉሳማ ንምግዓዝ ጠለብ ኣቕሪቦም ነይሮም፤ ግን ዋላ ሓደ ኣይከደሎምን"" ይብል። ግን ክኣ ኩሉ በዚ ኣይሰማማዕን። ክኢላ ሓይሊ ሰብ ስሚዝ ቡዋ፡ ንኩዕሶ እግሪ ዘለዎ ፍቕሪ ንፖለቲካዊ ድልየታቱ ከም ዝስዕሮ ይዛረብ። ካሜሩን ኣንጻር ጋንታታት ቡርኪናፋሶን ኢትዮጵያን ክትጻወት እንከላ ናብ ስታዲየም ብምኻድ ነቶም ግጥማት ተኸታቲሉን ድጋፉን ገሊጹን'ዩ። ""ኩዕሶ እግሪ ምስ ፖለቲካ ዝሓውሶ ነገር የብሉን። ዘለውና ጸገማት ብኻልእ መገዲ ክንፈትሖምአ ኢና፤ ንሰባት ዘሐጉሶም ነገር ግን ናብዚ ክኣቱ የብሉን"" ይብል። ወሲኹ፡ ""ብዙሓት ኣገደስቲ ጉዳያት ኣለውና'ዮም። ሆስፒታላት፣ ዝሓሹ ኣብያተ ትምህርቲ የድልየና'ዩ፤ ደሞዝ ኣይተኸፈለናን ኢሎም ተቓውሞ ዝገብሩ ዘለው መምሃራን ክንከፍል ንደሊ ኢና። ኩዕሶ እግሪ ግን ወትሩ ሰላም እዩ ዘምጽኣልና"" ኢሉ። ኣብ ስፖርት ምድጋፍ ውልቃዊ ምርጫን ኣብ ኣፈጻጽማ እታ ጋንታ ዝምርኮዝን ከም ዝኾነ ዝዛረብ ስሚዝ፡ ክልቲኦም ዞባታት ነታ ሃገራዊት ጋንታ ዘለዎም ድጋፍ ከም ዝፈላለ የረድእ። ""60 ሚኢታዊት ተዛረብቲ ኢንግሊዘኛ ኣብ እዋን ግጥማት ዋንጫ ኣፍሪቃ ነነታ ሃገራዊት ጋንታ ደጊፎምዋ'ዮም። ሰባት ቁጥዐ ኣለዎም፤ ግን ብውሽጥና ንሃገርና ነፍቅራ ኢና"" ኢሉ። ዶክተር ኢቦጎ፡ እቲ ካብ ከባቢኦም ዝወጽአ ጅግና ኩዕሶ እግሪ ዝኾነ ሳሚኤል ኤቶ ሓላፊ ፌደሬሽን ኩዕሶ እግሪ ገይርካ ምሻም ጥራይ ነበርቲ ባሜንዳ ነታ ሃገራዊት ጋንታ ንምድጋፍ ቀልቦም ንምግዛእ እኹል ከም ዘይኮነ እዩ ዝዛረብ። ስለዚ፡ ኣብ ጸወታ ዋንጫ ዓለም ካሜሩን ንኣልጄሪያ ክትስዕራ ድያ? ""ክጽሊ'የ፤ ኣይደልን'ውን""።"	https://www.bbc.com/tigrinya/news-60871087
politics	ደቂ ኣንስትዮ ኣባላት ባይቶ ኣፍጋን ኣበይ ኣተዋ?	"ጣሊባን ስልጣን ምስ ተቖጻጸረ ደቂ ኣንስትዮ ኣባላት ባይቶ ካብ ሞንጎ እቶም ኣሽሓት ካብታ ሃገር ናብ ስደት ዝወጽኡ እየን ኮይነን። ካብተን 69 ኣባላት ባይቶ ኣፍጋን እተን 60 ኣብ መላእ ዓለም ተበቲነን ኣለዋ፤ መብዛሕትአን ግን ንመሰላት ደቂ ኣንስትዮ ክማጎታ ዕላማ ከም ዘለወን ቢቢሲ ከረጋግጽ ክኢሉ ኣሎ። ማሺድ [ትኽክለኛ ሽማ ኣይኮነን] ጣሊባን ስልጣን ኣብ ዝተቖጻጸርሉ ህሞት'ያ ተሓቢኣ። ብተኸታታሊ ንኽልተ መዓልቲ ኣብ ሓደ ገዛ'ውን ኣይሓደረትን። ኣብቲ ብዙሓት ሰባት ካብታ ሃገር ንምውጻእ ኣብ መዕርፎ ነፈርቲ ካቡል ዝጸቓቐጥሉ ዝነበሉን ልዕሊ ሓደ ግዜ'ውን ምፍንጃር ቦንባ ስለ ዘጋጠመን ስድራ ቤታ ናብ መዓርፎ ነፈርቲ ሒዛ ብምኻድ ኣብ ሓደጋ ከተእትዎም ስለ ዘይደለየት ካብታ ሃገር ክትወጽኣሉ እትኽእል ቀሊል መገዲ ኣይነበረን። ""ኩሎም ኣፍደገታት ኣፍጋኒስታን ተዓጽዮም"" ትብል። ንሰለስተ ኣዋርሕ ኣብ ትሕቲ መሬት ተሓቢኣ ድሕሪ ምጽናሕ፡ ገጻ ሙሉእ ንሙሉእ ብቡርቃ ብምሽፋን ቅድሚ ክልተ ሰሙን ደቃ ሒዛ ኣብ ሓንቲ ኣውቶብስ ተሳፊራ። እዛ ውቶብስ መጀመርታ ናብ ከተማ ሄራት ክትወስዳ እንከላ ድሕሪኡ ናብ ዶብ ኢራን ኣብጺሓታ። ""ሓደ ነገር ብዛዕባ ባህሪ ጣሊባን፡ ጓል ኣንስተይቲ ዝተሸፈነ ገጻ ክትቐልዕ ኣየገድዱን"" ኢላ። ኣብቶም ጣሊባን ዘዳለዎም ናይ መፈተሺ ቦታታት መንነታ እንተዝፍለጥ ነይሩ ግን 'ብርግጸኝነት ክእሰር ነይረ' ክትብል ትዛረብ። እቶም ሰብ መዚ ግን ኣባላት ባይቶ ቡርቃ ክኽደና እየን ኢሎም ትጽቢት ስለ ዘይገብሩ ""ኩሎም ፖለቲከኛታትን ደቂ ኣንስትዮ ተሓለቕቲ መሰላትን ካብታ ሃገር ወጺኦም'ዮም"" ኢሎም ሓሲቦም ነይሮም ትብል። ንዓሰርተ መዓልታት ብኢራን ኣቢላ ድሕሪ ምጉዓዝ ሕጂ ቱርኪ ኣትያ ኣላ። እንተኾነ ሰብ መዚ ቱርኪ ፖለቲካዊ ምንቅስቓሳት ክህልዋ ከፍቅዱለይ'ዮም ዝብል ግምት ስለ ዘይብላ ኣብኡ ክትጸንሕ ኣይትደልን። ቢቢሲ፡ ካብተን 69 ደቂ ኣንስትዮ ኣባላት ባይቶ ኣፍጋን እተን ትሸዓተ ሕጂ'ውን ኣብታ ሃገር ተሓቢአን ምህላዎን ክፈልጥ ክኢሉ'ዩ። መብዛሕትአን ኣብተን ዜጋታት ካብታ ሃገር ንምውጻእ ዝጸቓቐጡለን ዝነበራ በረራታት ክወጽኣ ኽኢለን። ካብተን ሕጂ ኣብ ኤውሮጳ ዘለዋ 46 ደቂ ኣንስትዮ መብዛሕትአን ኣብ ግሪኽ፣ ኣልባኒያን ቱርክን ይርከባ። እተን ዝተረፋ ድማ ካብ ኣውስትራሊያ ክሳብ ቀጠር ኣብ ዘለዋ ዓሰርታት ሃገራት ዕቑባ ሓቲተን ኣለዋ። ሰሪና [ትኽክለኛ ሽማ ኣይኮነን] ምስ በዓል ቤታን ናይ ሰለስተ ወርሒ ቖልዓን ናብ ጀርመን ተሰጋጊራ። ካብ ኣፍጋኒስታን ቅድሚ ምውጽኣ ብሕማም ዓባይ ሰዓል ክትትሓዝ እንከላ ሕጂ ኣብቲ ዝተዓቖበትሉ መዓስከር ሓተትቲ ዕቑባ መድሃኒት ረኺባ። ካብ ሃገራ ክወጽእ'የ ዝብል ግምት ከምዘይነበራ እትገልጽ ሰሪና፡ ኣብቲ ቋንቁኡ ዘይትመልኾን ከይዳቶ ዘይትፈልጥን ሃገር ብምኻድ ከም ዝተደናገረት ትዛረብ። ""ኣዝዮም ከበድቲ መዓልታት ኣሕሊፈ'የ፤ ሕጂ'ውን ኣብ ሕማቕ ኩነታት ኣለኹ። ኩሉ ኣፍጋኒስታናዊ ኣብታ ሃገር ብዙሓት ጸገማት ይሓልፍ ምህላው ክሓስብ እንከለኹ ግን ቓንዛይ ይርስዖ"" ትብል። ናብ ሃገራ ናይ ምምላስ ድልየት ከም ዘለዋ እትገልጽ ሳኒራ ""ኣብ መከራን ኲናትን'የ ዓብየ። እንተኾነ ውላደይ ኣብ ተመሳሳሊ ባህልን ስምዒት ሃገርን ዘለዎ ክዓቢ'የ ዝደሊ"" ትብል። መብዛሕትአን ኣባላት ባይቶ ናብ ካናዳ ክኸዳ ድልየት ኣለወን፤ ካናዳ ሓሙሽተ ሽሕ ስደተኛታት ክቕበል'የ ምባላ ይዝከር። ኣብ ዝኾነ ይኹን ግን ከም ማሺድ ዝበላ ኣባላት ባይቶ ኣፍጋን፡ ንመሰላት ደቂ ኣንስትዮ ዝገብርኦ ቃልሲ ክቕጽላ ይደልያ። ሓደ ካብኡ ""ባይቶ ኣብ ስደት"" ምጥያሽ ኮይኑ ኣብ ልዕሊ መሰላት ደቂ ኣንስትዮ ኣፍጋን ዝበጽሑ ግህሰታትን ማሕበረሰብ ዓለም ክፈልጦ ምግባርን ኣብ ልዕሊ ጣሊባን ጸቕጢ ምፍጣርን ዕላማ ዝገበረ'ዩ። ሺንካይ ካሮክሄይል ቅድሚ ኣባል ባይቶ ኮይና ምምራጻ ኣምበሳደር ኣፍጋን ኣብ ካናዳ ነይራ። ሕጂ ኣብ ቶሮንቶ ዕቑባ ትሓትት ኣላ። ጣሊባን ብ15 ሰነ ነታ ሃገር ክቆጻጸር እንከሎ ዝነበረ ሸቐልቐል ዘኪራ ክትዛረብ እንከላ ""ኣነ ንጉሆ ስርሐይ ክስእን እንከለኹ ፕሬዝደንት ክኣ ድሕሪ ስዓት ስኢኑ"" ትብል። ሕጂ ደቂ ኣንስትኦ ኣባላት ባይቶ ኣፍጋን ኣብ ልዕሊ ደቂ ኣንስትዮ ሃገረን ዝበጽሕ ግህሰት ንከብቅዕ ክሰርሓ እንተኾይነን ኣብ ሞንግአን ዘሎ ኣፈላላይ ንጎኒ ክገድፋ ኣለወን ትብል። ""ኩለና ዝተፈላለየ ቀዳምነታትን ፖለቲካዊ ድልየትን ሒዝና ንዝተፈላለየ ክፋላት ኣፍጋን ንውክል ነይርና፤ ሕጂ ግን ኩሉ ስኢንናዮ ኢና"" ኢላ። ስለ ዝኾነ ድማ ""ኩሉ ዘለና ኣፈላላያት'ውን ስኢንና ኣለና ማለት'ዩ። ሕጂ እቲ ዘገድስ ሃገር ምድሓን ከም ዝኾነ ተገንዚብና ነቲ ህዝብና ክንሕግዞን ንደቂ ኣንስትዮ ድምጺ ክንኾነነን ይግባእ"" ትብል። ኢሌይ ኢርሻድ፡ ኣብ ኣምስተርዳም ኣብ ሓንቲ ንኡሽቶ ገዛ ባህላዊ መግቢ ኣፍጋን ክተዳሉ ረኺብናያ። ነዚ ዘድልዩዋ ቅመማት ኣብ ድኳናት ክትረክብ እኳ እንተተጸገመት ከምቲ ክኸውን ዘለዎ ገይራ ክትሰርሖ ግን ግድን እዩ። ""ነቶም እኹል ዝብላዕ ዘይብሎም ገሊኦም ፈጺሙ መግቢ ዘይብሎም ህዝበይ'ዩ ዘዘክረኒ"" ትብል። ንሳ ኣባል ባይቶ ኣይነበረትን፤ ግን ቅድሚኡ ንልዕሊ 10 ዓመት ኣባል ባይቶ ኮይና ኣገልጊላ። ድሕሪኡ ወሃቢት ቃል ፕሬዝደንት ኣሽራፍ ጋህኒ ኮይና። ጣሊባን ነታ ሃገር ምስ ተቖጻጸሩ ሒሳብ ባንካ ኣደስኪሎምዎ፤ ተሓቢኣ ድሕሪ ምጽናሕ ኣብ ወርሒ መስከረም ካብታ ሃገር ወጺኣ። ሕጂ ኣብ ውሽጢ ጣሊባን ብዘለዋ ገለ ርክባት ውሕስነት ክረክብ እየ ብዝብል ግምት ናብ ሃገራ ክትምለስ ትዳሎ ኣላ። ""ካብ ካልኦት ሃገራት ወይ ወጻኢ ኮይንካ ምስራሕ ኣጸጋሚ ስለ ዝኾነ ናብ ኣፍጋኒስታን ክንምለስ ኣለና። እቲ ፍታሕ ኣብ ኣፍጋኒስታን ኮይንካ እዩ ዝመጽእ፤ ስለዚ ኣብ ኣፍጋን ክንእልሾ ኣለና"" ትብል። ምስ ሓደ ኣብ መሰላት ትምህርቲ ደቂ ኣንስትዮን ኣጓላትን ዝነጥፍ ናይ ወጻኢ ዘይመንግስታዊ ትካል ክትሰርሕ ድማ መደብ ገይራ ኣላ። ""ካብቲ ጸገም እንተሃዲምኻ እቲ ጸገም ወትሩ ኣይለግስን"" ኢላ ትኣምን።"	https://www.bbc.com/tigrinya/news-59612736
technology	ጠፈር፡ ኣብ ህዋ ፈላመይቲ ‘ጓለ'ባት’ ኣሜሪካዊት	"ጠፈርተኛታት ኣብ መገሻኦም እንታይ ይማልኡ? ዝብል፡ ተሪር ናይ ክብደት ደንቢ ክኽተሉ ኣለዎም። ምኽንያቱ፡ ናይ ህዋ ተልእኾ ንውልቃዊ ነገራት ኣዝዩ ንእሽቶ ቦታ እዩ ዝህበካ። ኒኮል ኣውናፑ ማን ግን፡ ነቲ 1.3 ኪሎ ዝምዘን ብጽሒታ፡ እትማልኦ ንምምራጽ ብዙሕ ምሕሳብ ኣየድለያን። ኣብቲ ናብ ጠፈር እትገብሮ ጕዕዞ፡ ክትማልኦ ዝደለየቶ ኣቕሓ ምልክት ናይቲ መበቈላዊ ውርሻኣ እዩ ነይሩ። ናሳ፡ ን5 ጥቅምቲ ክካየድ መደብ ተታሒዙሉ ዘሎ ተልእኾ “ክሩ-5” ናብ ዓለምለኸ መደበር ህዋ (ISS) መደብ ኣለዎ። እታ ኣካል እዚ ተልእኾ ዝዀነት ጓል 45 ዓመት፡ ፓይለት ሓይሊ ባሕሪ ኣሜሪካ ነበር ኰይና፡ ኣብ ጠፈር ናይ መጀመርታ ጓለ’ባት ኣመሪካ ጓለንስተይቲ ክትከውን እያ። ከም ክብሪ መበቈላዊ ዓሌታ ‘ዋይላኪ’፡ ኣደኣ ቪክቶርያ ኣብ እዋን ንእስነታ ዝሃበታ፡ ደቀባት ኣሜሪካ ኣምልኾ ዝዀነ ‘ድሪምካቸር’ - ከም መዘከርታ ስድራቤታ ሒዛ ክትጓዓዝ እያ። ብመሰረት ሓበሬታ ኢንዲጀነስ ፋውንዴሽን፡  እቲ መበቈላዊ ውርሻ፡ 'ሓድነትን ድሕነትን ህዝባ' ዝሕሉ እዩ ተባሂሉ ይእመነሉ። ""እዚ ኣብዚ ጕዕዞ ሒዘዮ ዝኸይድ ንእሽቶ ቁንጣሮ ውርሻ ስድራይ ክኸውን'ዩ"" ክትብል እታ ጠፈርተኛ ንቢቢሲ ተዛሪባ። ማን፡ ተጓዓዚት ጥራይ ኣይኮነትን፤ ኣዛዚት ተልእኾ ናይቲ ስፐይስ ኤክስ ድራጎን ዝበሃል በረራ'ውን ክትከውን'ያ። እቲ ጕጅለ፡ ኣሜሪካዊ ጆሽ ካሳዳ፡ ጃፓናዊ ጠፈርተኛ ኮይቺ ዋካታን ሩስያዊት ጠፈርተኛ ኣና ኪኪናን ዝሓቘፈ እዩ። ኣባላት እቲ ጕጅለ፡ ኣብ ህዋ ንሽዱሽተ ኣዋርሕ ክጸንሑ ምዃኖም ትጽቢት ይግበር። ማን፡ ዓቢ ዓወት ክተምጽእ እውን ትኽእል እያ። ንሳ ኣካል ናይቲ፡ ሓንቲ ኣብ 2026 ቀዳሞት ደቀ'ባት ደቀንስትዮ ናብ ጠፈር ንምስዳድ ዝነበረ መደብ እያ። ንሳ፡ ንቢቢሲ ኣብ ዝሃበቶ መግለጺ፡ ""ኣዝዩ ዘሐጉስ'ዩ"" ክትብል ብዛዕባ እቲ ፍሉይ ተልእኾኣ ተዛሪባ። ""እዚ ተልእኾ ንመንእሰያት ደቀ’ባት ኣሜሪካ ሕልምታቶም ንኽስዕቡን ገለ ካብቶም ኣብኡ ዝነበሩ ዕንቅፋታት ይለግሱ ከምዘለዉ ንኽግንዘቡ ከነቓቕሖም ብሓቂ ተስፋ እገብር"" ኢላ። ኣብ ጠፈር ናይ መጀመርታ ካብ ደቀ’ባት ኣሜሪካዊ ሰብኣይ፡ ካብ ህዝቢ ቺካሳው ዝመጸ ጆን በነት ሃሪንግተን ኰይኑ፡ ቅድሚ ዕስራ ዓመት ኣብታ መንኮርኮር ህዋ ኢንደቨር ተሳፊሩ ዝተጓዕዘ እዩ። መበቈላ ካብ ካሊፎርንያ ዝዀነት ማን፡ ኣብ ዩኒቨርሲቲ ስታንፎርድ መካኒካል ኢንጅነሪን እያ ኣጽኒዓ። ኣብ ማሪን ኮርፕስ ኰሎነል ኰይና፡ ዝተፈላለያ ነፈርቲ ውግእ ኣብሪራ እያ። ኣብ ዒራቕን ኣፍጋኒስታንን ንዝካየድ ስርሒታት ውግእ ዝድግፋ፡ ነፈርቲ ምስ ዝጽዕና መራኽብ ክልተ ግዜ ተዋፊራ፡ ንወተሃደራዊ ሓይሊ ኣሜሪካ ብዝገበረቶ ኣገልግሎት ድማ ሽዱሽተ መዳልያታት ተሸሊማ። ማን፡ ኣብ 2013 ጠፈርተኛ ካብ እትኸውን ጀሚሩ፡ እዚ ናይ ሕጂ ተልእኾ፡ፈላሚ በረራ ንጠፈር ክኸውን እዩ። ንሳ፡ ሓንቲ ካብተን ሸሞንተ ጠፈርተኛታት 'ናሳ 21' - ንስርሓት መደበራት ህዋን ኣብ መጻኢ ንወርሕን ማርስን ክወሃብ ንዝኽእል መደባት ዝተመስረተት - እያ። እዚ ንሓሙሻይ ግዜ ናብ ዓለምለኻዊ መደበር ህዋ ዝግበር ተልእኾ ኰይኑ፡ እቲ ጕጅለ 250 ሳይንሳዊ ፈተነታት ከካይድ ምዃኑ ይግለጽ። ናሳ፡ እቲ ሓደሽቲ ምርምራት፡ ኣብ ምድሪ ንዘሎ ህይወት ንምጥቃምን ክንዮ ፕላነት ንዝግበር ዳህሳስ ደቂ ሰባት ንምድላውን ክሕግዝ እዩ ይብል። ጆን ሃሪንግተን፡ ኣብ 2002 ኣብ ዝገበሮ በረራ፡ ኣብቲ ናይ 13 መዓልታት ናይ ህዋ ጻንሒቱ፡ ባንዴራ ቺካሳውን ባህላዊ መሳርሒ ሙዚቃን ሒዙ ከይዱ ነይሩ።"	https://www.bbc.com/tigrinya/articles/ce9v8942gljo
politics	ኤርትራዊ-ስዊድናዊ ኣብ ዞባውን ከባብያውን ምርጫታት ተዓዊቱ	"ንሰልፊ 'ሶሻል ደሞክራትስ' ብምውካል ኣብ ዞባዊ ምርጫ ዝተሳተፈ ኤርትራዊ-ስዊድና ተዓዊቱ። ዑስማን ሰይድዓብደላ፡ ንዞባ 'ቫስተርኖርላንድ' (Västernorrland) ብምውካል'ዩ ተወዳዲሩ። ኣብ ምምሕዳር ከባቢ ክራምፎርስ (Kramfors) ተወዳዲሩ ከምዝተዓወተ'ውን ዑስማን ንቢቢሲ ሓቢሩ። እቲ መንሰይ ፖለቲከኛ ድሕሪ ምዕዋቱ ኣብ ዘውጽኦ መግለጺ፡ ንዝመጽእ ኣርባዕተ ዓመታት ከምዘገልግል ብምጥቃስ፡ ንደገፍቱ ዘለዎ ምስጋና ኣብ ማሕበራዊ መራኸቢታት ገሊጹ። ""ኣብ ዞባን ከምኡ ውን ኣብ ኮሙን ድምጽኹም ብምሃብ ንዝገበርኩምለይ ደገፍ ሓጎሰይ ወሰን የብሉን፣ ኣዝየ ድማ የመስግነኩም። ንዝቕጽሉ ኣርባዕተ ዓመታት ንሶሻል ዲሞክራትስ ኣብ ዞባ Västernorrland ንኮሙን ወኪል ከም ፖለቲከኛ ኮይነ ክሰርሕ እየ። ""ንዓይ ትርጉም ፖለቲካ ሓቢርካ ምስራሕ  ስለዝኾነ ምስ ናይ ሰልፊ ብጾተይ ብምትሕብባር ኣብ ዝቕጽል ምርጫ ንምዕዋት ንዝሓሸ ኮሙንን ዞባን ሽወደንን ብምፍጣር ካብ መረጽቲ ዝያዳ እምነት ንምርካብ ክንቃለስ ኢና"" ኢሉ። ንቢቢሲ ከምዝሓበሮ ድማ፡ ንፓርላማንታዊ መንበር ኣብ ሃገራዊ ምርጫ ተወዳዲሩ እንተዘይተዓወተ'ኳ ካብቶም ሓሙሽተ ዝበዝሐ ድምጺ ዝረኸቡ ክኸውን በቒዑ ነይሩ'ዩ። እቶም ኣርባዕተ ቅድሚት ዝተሰርዑ ኣባላት ባይቶ ከምዝኾኑ ዑስማን ተዛሪቡ። እቲ ኣካል ፖለቲካ ስዊድን ክኸውን ወጢኑ ተላዒሉ ዘሎ ዑስማን፡ ኣባል ክልተ ባይቶታት (ዞባዊን ከባብያዊን) ኮይኑ ከገልግል'ዩ። ኣብታ ሃገር ከም ብዓል ኣርሀ ሓመድናካን ሙሴ ኤፍረምን ዝበሉ ሓያሎ ካብ ኤርትራ ዝተወለዱ ስዊድናውያን፡ ኣባላት ፓርላማን ባይቶታትን ኣመሓደርቲ ከተማታትን ክኾኑ ምብቅዖም ይፍለጥ። ኣብ ዝተፈላለዩ ሃገራት'ውን ኤርትራውያን ስደተኛታት ንኣባልነት ባይቶታት ክወዳደሩን ክዕወቱን ጸኒሖም'ዮም። ስዊድን ብኣሽሓት ዝቑጸሩ ኤርትራውያን ስደተኛታት ዘዕቆበት ሃገር ምዃና ይግለጽ።"	https://www.bbc.com/tigrinya/articles/cp0y4n21lyqo
sports	ቱር ዲ ላቫኔርን ህሉው ኵነታት ሃገራዊት ጋንታ ኤርትራን	እቲ ብሓሙስ ብፕሮሎግ ዝጀመረ መበል 58 ቱር ዲ ላቫኔር፡ ራብዓይ መድረኹ ሎሚ ከካይድ’ዩ። እዚ መድረኽ ቱር ላቫኔር፡ ካብ ሰይንት ሰቨር ሰር ኢንደረ ተበጊሱ፡ ኣብ ቻይላክ ዝዛዘም 142.8 ኪሎ ሜተር እዩ ክሽፍን። ብሽዱሽተ ተጻወትቲ ውድድራ ዝፈለመት ብሙሴ ኣስሄል እትስልጥን ዘላ ሃገራዊት ጋንታ ኤርትራ፡ ትማሊ ኣብ ዝተኻየደ ሳልሳይ መድረኽ ሴላ ወልደሚካኤልን፣ ኣብ ቻምፕዮን ኤርትራ ዓመተ 2022 ኣብ ምድብ ትሕቲ 23 ዓመት ተዓዋቲ ወርቂ መዳልያ፡ ኣብ ናይ ኢሊት ከኣ ተዓዋቲ ነሓስ መዳልያ ዝዀነ ንያት ርእሶምን ብሰንኪ ዘጋጠሞም መውደቕቲ ጸወታ ስለዘቋረጹ፡ ኣብዚ ሎሚ ዝካየድ ራብዓይ መድረኽ ብኣርባዕተ ተቐዳደምቲ’ያ ክትጻወት። ኣብ መኽፈቲ ፕሮሎግ ናይ ጋንታ ናይ ግዜ ውድድር፡ ጋንታታት ንዝተሰርዓለን 3.9 ኪሎ ሜተር፡ ሃገራዊት ጋንታ ሆላንድ ንውድድራ ብ3 ደቂቕን 51 ካልኢትን ብምዝዛም ቀዳመይቲ ክትከውን እንከላ፡ ኖርወይን ብሪጣንያን ካልኣይትን ሳልሰይትን ኰይነን ውድድረን ዛዚመን። ኣብቲ ኣጋጣሚ ሃገራዊት ጋንታ ኤርትራ፡ ካብ ቀዳመይቲ 53 ካልኢት ድሒራ ብምእታው መበል 26 ብምዃን ውድድራ ዛዚማ። ብዓርቢ ዝተኻየደ ቀዳማይ መድረኽ ቱር ዲ ላቫኔር፡ 121.6 ኪሎሜተር ዝሸፈነ ኰይኑ፡ ኖርወጃዊ ሶረን ቀዳማይ ብምዃን ውድድሩ ዛዚሙ፤ ተቐዳዳማይ ሃገራዊት ጋንታ ደንማርክ ሰበስትያን ቻንግዚ ካልኣይ፡ ብሪጣንያዊ ሳም ዋትሰን ከኣ ሳልሳይ ኰይኖም ኣትዮም። ኣብ ቀዳማይ መድረኽ፡ ካብ ኣባላት ሃገራዊት ጋንታ ኤርትራ ናሆም ዘርኣይ ሓንቲ ካልኢት ድሒሩ መበል 82፡ መሓሪ ተወልደን ሚልክያስ ቅዱስን 6 ደቂቕን 53 ካልኢትን ድሒሮም መበል 128 ከምኡ’ውን 129፣ ኤፍሬም ገብረህይወትን ንያት ርእሶምን 8 ደቂቕን 28 ካልኢትን ድሒሮም መበል 149 ከምኡ’ውን 150፡ ሴላ ወልደሚካኤል 9 ደቂቕን 42 ካልኢትን ድሒሩ መበል 154። ቀዳም ኣብ ዝተኻየደ ካልኣይ መድረኽ ቱር ዲ ላቫኔር ካብ በኔት ናብ ሲቭራይ ዝዝርጋሕ 142.8 ኪሎሜተር ንዝነበሮ ውድድር፡ ሆላንዳዊ ቫን ኡደር ካስፐር ክዕወተሉ እንከሎ፡ ደንማርካዊ ሰበስትያንን ብሪጣንያዊ ሳሙኤል ዋትሶንን ካልኣይን ሳልሳይን ኰይኖም ኣትዮም። ኣብቲ መድረኽ ኤርትራውያን ተቐዳደምቲ፡ ሚልክያስ ቅዱስ ግዜ ከይከሰረ መበል 28፡ ኤፍሬም ገብረህይወት ብተመሳሳሊ ሰዓት መበል 37፡  መሓሪ ተወልደ ብተመሳሳሊ ሰዓት መበል 81፡ ናሆም ዘርኣይ ብተመሳሳሊ ሰዓት መበል 101 ንያት ርእሶም መበል 118 ከምኡ ኸኣ ሴላ ወልደሚካኤል 6 ደቂቕን 25 ካልኢት ድሒሩ መበል 154 ኰይኖም ውድድሮም ዛዚሞም። ትማሊ ሰንበት ኣብ ዝተኻየደ ሳልሳይ መድረኽ 153.5 ኪሎ ሜተር ርሕቐት ዝነበሮ ኰይኑ፡ ነቲ መድረኽ ደንማርካዊ ኣዳም ሆልም ክዕወተሉ እንከሎ፡ ተጻዋታይ ጋንታ ርሆን ኣልፐስ ጆርዳን ላብሮስን ተቐዳዳማይ ሃገራዊት ጋንታ ቸክ ሪፓብሊክን ፔተር ከለመን ካልኣይን ሳልሳይን ኰይኖም ውድድሮም ዛዚሞም። ኣብዚ መድረኽ ካብ ኣባላት ሃገራዊት ጋንታ ኤርትራ፡ ኤፍሬም ገብረህይወት 4 ካልኢት ድሒሩ መበል 40፡ ናሆም ዘርኣይ ብተመሳሳሊ ሰዓት መበል 87፡ መሓሪ ተወልደ 1 ደቂቕን 21 ካልኢትን ድሒሩ መበል 115፡ ሚልክያስ ቅዱስ ብ7 ደቂቕን 37 ካልኢትን ድሒሩ መበል 132 ኰይኖም ክዛዝሙ እንከለዉ፡ ሴላ ወልደሚካኤልን ንያት ርእሶምን ውድድሮም ክዛዝሙ ስለዘይከኣሉ ካብ ጸወታ ተገሊፎም። ሎሚ ዝካየድ ራብዓይ መድረኽ ቱር ዲ ላቫኔር ካብ ሰይንት ሰቨር ሰር ኢንደረ ተበጊሱ ኣብ ቻይላክ ዝዛዘም 142.8 ኪሎ ሜተር እዩ ክሽፍን። ክሳብ ሕጂ ተኻየዱ ካብ ዘሎ ውድድር፡ ብጫ ማልያ ኣብ ዝባን ተቓዳዳማይ ፈረንሳዊት ጋንታ ርሆን ኣልፐስ ጆርዳን ላብሮስ ኣላ። ካብ ኣባላት ሃገራዊት ጋንታ ኤርትራ፡ ካብ ብጫ ማልያ ብ4 ካልኢት ጥራይ ድሒሩ ኣብ መበል 85 ተሰሪዑ ዘሎ ኖሆም ዘርኣይ እቲ ዝሓሸ ግዜ ኣመዝጊቡ ዘሎ እዩ። ሆላንዳዊ ቫን ኤድበር ካስፐን ብ45 ነጥቢ ንቐጠልያ ማልያ ወኒንዋ ኣሎ። ንኣንበሳ ዓቐብ ኣብ እትወሃብ ማልያ ጆርዳን ላብሮስ ብ3 ነጥቢ ወኒንዋ ኣሎ። ብጋንታ ኸኣ ሆላንድ፡ ኖርወይን ብሪጣንያን ብቕድም ሰዓብ ካብ ቀዳማይ ክሳብ ሳልሳይ ተሰሪዐን ኣለዋ። ሃገራዊት ጋንታ ኤርትራ ንሃገራዊት ጋንታ ኢኳዶር ጥራይ በሊጻ ኣብ መበል 26 ተሲረዓ ኣላ። ቱር ዲ ላቫኔር ዓመታዊ ኣብ ፈረንሳ ዝካየድ ናይ ትሕቲ 23 ዓመት ውድድር ኰይኑ፡ ሃገራዊት ጋንታ ኤርትራ ካብ ሃገራት ኣፍሪቃ እታ እንኮ ኣብዚ ውድድር ትወዳደር ዘላ ሃገራዊት ጋንታ እያ። ኤርትራ፡ ሎሚ ዓመት ንሳልሳይ ግዜኣ’ያ ብደረጃ ሃገራዊት ጋንታ ትሳተፍ ዘላ።	https://www.bbc.com/tigrinya/articles/cg3298yq2nno
technology	ከቢድ ድርቂ ዘጋጠማ ቻይና ዝናብ ዝፈጥሩ ሮኬታት ትትኩስ ኣላ	ሰብ መዚ ቻይና ከቢድ ድርቅን ዋዕን ኣብ ዘጋጠሞም ከባቢታት ማእከላይን ደቡባዊ ምዕራብን  እታ ሃገር ብሰብ-ሰርሖ መገዲ ዝናብ ንምዝናብ ይፍትኑ ኣለዉ። ኣብ እስያ ዝነውሐ ሩባ ያንግትዚ ቅድሚ ሕዚ ብዘይተርኣየ መጠን፡ ትሕዝቶ ማዩ ቀኒሱ እዩ። ኣብ ገለ ከባቢታት ድማ እቲ ብልሙድ ዝናብ ብትሕቲ ፍርቂ ነክዩ ኣሎ። ግድባት መመንጨዊ  ሓይሊ ኤሌክትሪክ ዝሕዝዎ መጠን ማይ'ውን ብፍርቂ ከም ዝቐነሰ ሰብ መዚ ይሕብሩ። ንክልተ ኣዋርሕ ቀጺሉ ዘሎ ማዕበል ዋዒ ኣብታ ሃገር እቲ ዝነውሐ ከምዝኾነ ማእከል ክሊማ ቻይና ይገልጽ። ኣብ ጥቓ እቲ ብድርቂ ዝተጎድአ ሩባ ያንግትዚ ዝርከቡ ግዝኣታት ብሰብ-ሰርሖ መገዲ ደበና ናይ ምፍጣር ወፍሪ ጀሚረን ዘለዋ ኮይነን፡ ሁበይ እትርከበን ግዝኣታት፡ ኬሚካል ዝጸዓና ሮኬታት ናብ ሰማይ ይትኩሳ ከምዘለዋ መራኸብቲ ሓፋሽ እታ ሃገር ገሊጸን። ኣብ ገለ ከባቢታት ግና  ዋሕዲ ደበና ብምህላው ዕንቅፋት ኮይኑ ኣሎ። ኣብ ከም ሲችዋን ዝበላ ግዝኣታት፡ ድሮ መጠን ዋዒ ልዕሊ 40 ዲግሪሰንቲግረድ ክበጽሕ እንከሎ፡ ተደጋጋሚ ምቁርራጽ ሓይሊ ኤሌክትሪክ የጋጥም ኣሎ። ነቲ ዘጋጠመ ሕጽረት ሓይሊ ኤለሌክትሪክ ንምእላይ ፋብሪካታት ብሙሉእ ወይ ብከፊል ስራሕ ደው ከብሉ ይግበር ከምዘሎ እውን ጽብጻባት ይሕብሩ።	https://www.bbc.com/tigrinya/articles/c72wypn2w70o
entertainment	ጃፓናውያን ኣብ ልዕሊ ኣንስቶም ሰላሊ ዝቖጽርሉ ምኽንያት	"ወዮ ድኣ ብደቂ ተባዕትዮ ስለ ዝተለመደ'ዩ እምበር፡ ደቂ ኣንስትዮ ጃፓን ኣብ ልዕሊ ሰብኡተን ሰለልቲ የዋፍራ እየን። መናእሰይ'ውን ንመጻምዶም ከምኡ የሰልሉ። ኣቤት! ነዚ ስራሕ ዝሰርሑ ሰባት ዝኽፈሉዎ! ውሑድ'ዶ መሲሉኩም? ሓደ ሰላሊ ክሳብ 400 ሽሕ የን (መተዓዳደጊ ገንዘብ ጃፓን) ይኽፈሎ። ብርግጽ፡ እዚ ገንዘብ ብልክዕ እቲ ናይ ባዶ ቑጽርታት ብዝሒ ኢዶእ! ዘብል ኣይኮነን። ነዚ ጽሑፍ ኣንቢብኩም ክሳእ ትውድኡ ዋጋ ሸርፊ ወጻኢ ከይውስኽ እምበር፡ ክንደይ ከም ዝኾነስ ጸኒሕና ክንነግረኩም ኢና። መጀመርታ ግን ሕምብርቲ እቲ ታሪኽ ኣንቢብኩም ሓዙዎ። እቱ ሰላሊ ኣብ ፍቕሪ ወዲቑ ብ2010 (ኣቆጻጽራ ኤውሮጳ ዘጋጠመ ታሪኽ እዩ። ሓደ ሰላሊ ፍቕሪ ሒዙዎ። ሰበይቲ እንዳ'ማቱ ክስልል ዝተቖጸረ ሰብ'ዩ እኮ። ድሓር፡ እታ ሰበይቲ በዓል ቤታ ዝቖጸሮ ሰላሊ ከም ዝኾነ ትፈልጥ'ሞ ትብኣሶ። መዓዝ እዚ ጥራሕ፡ ንዕኡ ኮነ ንበዓል ቤታ ኪዱ ርሓቑለይ፤ ኣይተድልዩንን ኢላቶም። መወዳእርኡ ጽቡቕ ኣይኮነን፤ በገመድ ሓኒቑ ቀቲሉዋ። እዚ ታሪኽ ልበወለድ ኣይኮነን፤ እቲ ሰላሊ ገበነኛ ተባሂሉ ብማእሰርቲ 15 ዓመት ተቐጺዑ እዩ። እቲ ሰላሊ ታኬሺ ኩዋምባራ እዩ ዝብሃል። ንሱ፡ ኢሶሃታ እትብሃል ጽብቕቲ ወይዘሮ ንክስልል ብብዓል ቤታ ይቑጸር። ድሓር፡ ንኢሶሃታ እናተኸታተለ ሓደ መዓልቲ ኣብ ሱፐርማርኬት ተላሊዩዋ። ሽዑ፡ ባሕተላይ በዓል ሞያ ኮምፒዩተር ኢሉ'ዩ ተላሊዩዋ። ነናሻዕ ክመላልስ ይጅምረልኩም። ኣብታ ቀጣን ገጹ፣ ተራር ኣፍንጭኡ መነጽር ሸኲዑ ክርኣይ እንከሎ፡ ጸዓዱ 'ነርዲ' ዝብሉም ናይ ኮምፒዩተር ወልፊ ዘለዎም መናእሰይ እዩ ዝመስል። ኣነስ ባሕተላይ'የ ክብላ እንከሎ፡ ኢሶሃታ ኣሚናቶ። ግንከ በዓል ሓዳርን ኣቦ ቆልዑን'ዩ። ""ንስኺኸ?"" ""ኣነስ በዓልቲ ሓዳር'የ""። ""ዋይ! እንታይ ኣሀወኸኪ? ኣነ'ዶ! ከይተመርዓዉኺ ምረኸብኹኪ እንታይ ነበሮ?"" እናበለ ከስልላ ይሕሱ። ኣይተረፈትን፤ በቲ ሰላሊ ተማሪኻ። በዓልቲ ሓዳር እንተኾነት'ውን ምስ ሰላሊ ታኬሺ ብሕቡእ ፍቕራዊ ርክብ ትጅምረልኩም። እንግዶት ድራር . . . እናበለ ዝተጀመረ ርክቦም ምስኡ እናምሰየት ክትስሕቕ ክትጻወት ትቕጽል። ደስ ኢሉዋ። ግን ተጋግያ፤ ክልቲኦም ተጋግዮም። እቲ ዝገርም ግን፡ ሰላሊ ታኬሺ ስርሑ ረሲዑ ምስኣ ብፍቕሪ ምውዳቑ'ዩ። ኩነታቶም ዘይጥዓሞ በዓል ቤታ ኢሶሃያ፡ ኣብ ልዕሊ እቲ ሰላሊ ካልእ ሰላሊ ይቖጽር። ሓደ መዓልቲ ካብ ሆቴል እናወጽኡ እቲ ሓድሽ ሰላሊ ዝወሰዶ ስእሊ ናብቲ በዓል ቤታ ይበጽሕ። ሕጂ ጉድ መጺኣ! በቃ እቲ በዓል ቤታ ዝደልዮ ነገር ረኺቡ ኣሎ። ቀደሙ'ውን ንዓኣ ስለ ዝፈትዋ ሰላሊ ዝቐጸረ ከይመስለኩም፤ ፍትሕ ይደሊ ስለ ዝነበረ'ዩ። ኣብ ጃፓን ፍትሕ ቀሊል ኣይኮነን። ርጡብ መረዳእታ የድልዮ። ናይ ስእሊ፣ ናይ ቪድዮ መረዳእታ። ኣብ መወዳእታ ዕድመ ነቲ ሓድሽ ሰላሊ እቲ ፍትሕ ተፈጺሙ። ይኹን'ምበር፡ ኢሶሃያ ምስቲ ሰላሊ ፍቕራዊ ዝምድና ጀሚራ ስለ ዝነበረት፡ ታኬሺ ሰላሊ ምዃኑ ዘንጊዓ እያ ፈሊጣ። ሓሪቓ፤ ምሳኻ ክነብር ኣይደልን ኢላቶ። በቲ እንተበለ በቲ . . . ተንበርኪኹ እንተለመነ . . . ክሳደይ ንካራ ኢላ እምብለይ ትብሎ። ኣብዚ ግዜ እቲ ሰላሊ ትዕግስቲ ክገብር ኣይክኣለን፤ ምኽንያቱ ንሱ'ውን ሰበይትን ቆልዑን ኣለውዎ'ዮም። ነዚኦም ገዲፉ'ዩ ምስኣ ፍቕሪ ጀሚሩ። ንሳ ኣይደልየካን ክትብሎ ከላ ""ንስኺ እንተተፈሊኽኒ ናተይ ምንባር ድኣ እንታይ ትርጉም ኣለዎ?"" ኢሉ ንዓኣ ብገመድ ሓኒቑ ይቐትላ። ኣብ ጃፓን ሓያል ስንባደ ተፈጢሩ። ካብዚ ብዝብገስ እቶት ሰለልቲ ነክዩ። ሰላሊ ታኬሺ'ውን በቲ ዝፈጸሞ ገበን ማእሰርቲ 15 ዓመት ተፈሪዱዎ ይእሰር። ድሕሪ ሞት ኢሶሃታ፡ ጉዳይ ሰለልቲ ሓዳር ጃፓን መዘራረቢ ኮይኑ። ንግዝኡ ድማ፡ ሰብ ሓዳር ኣብ ልዕሊ ሰለልቲ እምነት ዝጎደሎም መሲሎም እቲ ጉዳይ ምዝሕሓል ዘርኣየ መሰለ። ድሕሪ ዓመታት ግን ዳግም ሓያል ቢዝነስ ኮይኑ ኣንሳእረረ። ጃፓናውያን፡ ነዞም ሰለልቲ ሓዳር 'ዋካሬሳሴያ' ኢሎም ይጽውዑዎም። እቲ ቢዝነስ'ውን ዋካሬሳሴያ እዩ ዝብሃል። እንታይ ግድኹም፡ ንጃፓን ዳርጋ ኢንዳስትሪ ኮይኑዋ እዩ ምባል ይከኣል። ንኣብነት፡ ኣስታት 270 ኩባኒያታት ሕጋዊ ፍቓድ ኣውጺኦም ሓዳር ይስልሉ። ሰብ ዝፈልጦ ወግዓዊ ድረ ገጽ ኣለዎም። ንመወዓውዒ ሚሊዮናት ይኸፍሉ። እዚ ብዙሕ ኣይኮነን? ""ሰለልቲ ሓዳር ዝሓቱዎ ገንዘብ ቀሊል ኣይኮነን"" ይብል ሞሹዙኪ። ሞሹዙኪ ቅድም ኢሉ ሙዘቀኛ ነይሩ፤ ሕጂ ድማ ናይ ውልቂ መርማሪ ኮይኑ፤ ቤት ጽሕፈት ስለላ ሓዳር'ውን ኣለዎ። ንሓደ ስለላ፡ ክሳብ 400 ሽሕ የን የኽፍል። እዚ ናብ ዶላር ክንቕይሮ ከለና ናብ 3 ሽሕ ዶላር ዝጽጋዕ ይኸውን። ብናይ ኢትዮጵያ ብር ከኣ'ሞ ኣስታት 100 ሽሕ ብር'ዩ። እንተኾነ፡ እዚ እቲ ዝተሓተተ ክፍሊት'ዩ። እዚ ሰበይቲ ንሰብኣያ ወይ ድማ ሰብኣይ ንሰበይቲ ከሰልል ክደሊ እንከሎ ብዙሕ መረዳእታ እንተሂቡ ዝዋሃበካ ዋጋ'ዩ፤ ጎዲሉል ተባሂሉ። ናይ ዘመድ ዋጋ በሉዎ። ንኣብነት፡ ሓደ በዓልቲ ቤቱ ኣበይ ከም እትውዕል፣ እንታይ ከም እትፈቱ፣ መሓዙታ በዓል መን'የን፣ ናይ ፌስቡክ ናይ ሚስጢር ቑጽራ እንታይ ይብል፣ ድኹም ጎና፡ . . . ወዘተ ዝብሉ ንምፍላጥ ክሳብ 20 ሚሊየን ዝበጽሕ ዋጋ ክትሕተት ትኽእል። እቲ ሰብኣይ ወይ እታ ሰበይቲ ፍሉጣት፣ ህቡባት፣ ፖለቲከኛ ወይ ካልእ ደረጃ ዘለዎም እንተኾይኖም እቲ ዋጋ ሰማይ ይዓርግ። ናይዚ ዋጋ ልዕሊ 100 ሽሕ ዶላር ክኸውን ይኽእል። ናይዚ ምኽንያት፡ እቶም ሰለልቲ ኣዝዩ ዝተሓላለኸ ቴክኖሎጂ ስለ ዝጥቀሙ'ዩ ይብሃል። ኣብ ለንደን እትነብር ስቴፋኒ ስኮት መብዛሕትኦም ናይ ልበወለድ ስራሕታ ኣብ ስለላ ጃፓናውያን ትኹረት ዝገበሩ'ዮም። ""ዋት ኢዝ ሌፍት ኦፍ ሚ ኢዝ ዩርስ"" ዝብል መጽሓፍ ኣለዋ። መብዛሕትኡ ታሪኽ እዚ መጽሓፍ ብሰላሊ ታኬሺ ዝተቐትለ ኢሶሃታ ትኹረት ዝገበረ'ዩ። ንሳ፡ ኣብ ልዕሊ ሓዳርካ ሰላሊ ምቑጻር ኣብ ውሽጢ ሓዳር ንዘጋጥም መወዳእታ ዘይብሉ ዘይምርድዳእን ፍትሕን ክሓጽር እዩ ዝገብር ትብል። ሓንቲ ኣብ ልዕሊኣ ሰላሊ ዝተቖጸረላ ጓል ኣንስተይቲ እቲ ሰላሊ ተሳኺዕሉ ፍቕሪ እንተትሒዙዋ፡ ፍትሕ ክትሕተት እንከላ ደስ ኢሉዋ ትቕበሎ። እንተዘይኮይኑ ግን ኣብታ ሃገር ፍትሕ ብቐሊሉ ኣይፍጸምን። መስርሕ ፍትሕ ክደናጎ ከሎ ድማ ሰብ ሓዳር ብስምዒት ይጉድኡን ህይወቶም ይመዛበልን። ግን ድማ ኩል ግዜ ሰለልቲ ፍትሕ ንከሳልጡ ብዝብል ኣይኮኑን ዝቑጸሩ። ሓንቲ በዓልቲ ሓዳር ሰብኣያ ክትጎድኦ ክትደሊ ከላ ኾነ ኢላ ሰላሊት ቖጺራ ፍቕሪ ክትሕዞ ትገብር እሞ፡ እታ ሰላሊት መንነታ ከይገለጸት ሃንደበት እቲ ርክብ ክቋረጽ ብምግባር ስምዒት ንክጉዳት ትገብር። ብተመሳሳሊ 'ሰበይተይ ኣሕሪራ ክትቀትለኒ ደልያ'ያ' ዝበለ ሰብኣይ ደረቱ ዝነፍሐ ጃፓናዊ ሰላሊ ይቖጽር። እቲ ሰላሊ ድማ ኣብ ዝእቶ ኣትዩ ነታ ሰበይቲ ብፍቕሪ ክትትሓዝ ይገብር፤ ፍቕር'ውን የጀምራ። ድሕሪኡ፡ ስምዒታ ንክጉዳእ ሃንደበት ኩሉ ነገር ገዲፈዮ እየ ኢሉ ጠንጢኑዋ ይዕዘር። ከምዚ ብምግባሩ ብዙሕ ገንዘብ እዩ ዝኽፈል። ""እዚ ቀሊል ኣይኮነን፤ ሓደ ናይ ስለላ ስራሕ ካብ ኣዋርሕ ክሳብ ዓመታት ክወስድ ይኽእል'ዩ""ይብል ሞቺዙኪ። እዞም ሰለልቲ መብዛሕትኦም ብሕጊ ዝሰልጠኑ'ዮም። ስርሖም ክሰርሑ ከለው ናይታ ሃገር ሕጊ ኣይጥሕሱን። ንኣብነት፡ ምፍርራሕን ኣካላዊ መጥቃዕቲ ምብጻሕን ኣይፍቀድን። ከምዚ ዝገብሩ አንተሃልዮም እቲ ዝቖጸሮም ትካል ስለላ ሓዳር ይሰጎም'ዩ። እቲ ዓብዪ ጸገም ካብ ስራሕ ክስጎጉ ከለው ብዘይሕጋዊ መገዲ ነዚ ስራሕ ዝሰርሑ ምህላዎም'ዩ። እዞም ዘይሕጋውያን ሰለልቲ ሓዳር፡ እቲ ቀይሕ መስመር ዝብሃል'ውን ዝሓለፉ'ዮም። ንኣብነት፡ ምስታ ዝስልሉዋ በዓልቲ ሓዳር ጓል ኣንስተይቲ ጾታዊ ርክብ እናፈጸሙ ብቪድዮ ክቕዳሕ ብምግባር ንበዓል ቤታ ኣሕሊፎም ይህቡዎ። እዚ በዓል ሓዳር ወይ መጻምድኻ ምስላል ኣብ ባህሊ ጃፓን እቲ ብጣዕሚ ዘሕፍር ተግባር እዩ። ሰባት ብዝኾነ መገዲ ምስዚ ተግባር ከይተኣሳሰሩ ድልየት የብልናን እንተበሉ'ውን እቲ ኣገልግሎት ግን ይፈትውዎ'ዮም። ኣብ ጃፓን ፕሮድዩሰር ሬድዮን ቴሌቪዥንን ዝኾነት ኒሺያማ ""ኣብ ጃፓን ንኹሉ ነገር ዝኸውን ዕዳጋ ኣሎ"" ክትብል ንቢቢሲ ገሊጻ። ንኣብነት፡ ሙሉእ ስድራቤት ሓሶት ክትካረ እንተደሊኻ ይክኣል'ዩ። ዋንኡ ገንዘብ'ዩ።"	https://www.bbc.com/tigrinya/news-54626360
politics	ኣቦ ወንበር ኮሚሽን ሕብረት ኣፍሪቃ፡ ኢትዮጵያ 'ተባዕ ስጉምቲ' እያ ወሲዳ ኢሉ	"መንግስቲ ኢትዮጵያ 'ናይታ ሃገር ሓድነትን ምርግጋእን ንምውሓስ ተባዕ ስጉምቲ እዩ ወሲዱ' ክብል ኣቦ ወንበር ኮሚሽን ሕብረት ኣፍሪቃ ሙሳ ፋኪ ገሊጹ። ኣቦ ወንበር ኮሚሽን ሕብረት ኣፍሪቃ ሙሳ ፋኪ፡ ነዚ ዝገለጸ ኣብ'ቲ ኣብ ጁቡቲ ዝተኻየደ መበል 38 ህጹጽ ኣኼባ ሃገራት ኢጋድ እዩ። እቲ ኣቦ ወንበር ብዛዕባ'ቲ ኣብ ትግራይ ዘጋጠመ ቅልውላው ብዝምልከት ክዛረብ እንከሎ፡ ፈዴራላዊ መንግስቲ ኢትዮጵያ ዝወሰዶ ስጉምቲ ""ሕገ መንግስቲ ናይታ ሃገር ንምኽባር'ዩ"" ብምባል፡ እዚ ኸኣ ""ዝኾነት ሃገር ክትገብሮ ሕጋዊ ሓላፍነት ኣለዋ"" ኢሉ። እቲ ኣቦ ወንበር፡ ኣብ'ቲ ዝሓለፈ ወርሒ ኣብ ዘውጽኦ መግለጺ ግን፡  ክልቲኦም ወገናት ነቲ ግጭት ንምፍታሕ ክዘራረቡ ጸዊዑ ምንባሩ ዝዝከር እዩ። ሙሳ ፋኪ ካልእኸ እንታይ ኢሉ? ሙሳ ፋኪ ድሕሪ እቲ ኣብ ክልል ትግራይ ዘጋጠመ ቅልውላው፡ ብዙሕ ሰብ ከምዝተፈናቐለ ብምግላጽ፡ ሃገራት ኢጋድ ነቶም ዝተፈናቐሉ ሰባት ፍሉይ ኣቓልቦ ብምሃብ፡ ኢትዮጵያ ኣብ እትግብሮ ሰብኣዊ ሓገዛት ኣብ ጎና ደው ክብላ ጻውዒት ኣቕሪቡ። ኣብቲ ንሓደ መዓልቲ ኣብ ጅቡቲ ዝተኻየደ ኣኼባ፡ ሃገራት ኢጋድ መንግስቲ ኢትዮጵያ ንዝወሰዶ ስጉምቲ ደገፈን ገሊጸን። ነዚ ስዒቡ፡ ቀዳማይ ምኒስተር ኣብይ ኣሕመድ ""እቲ ሕጊ ንምኽባር ኢልና ዝወስድናዮ ስጉምቲ፡ ሕጋውነቱ ተረዲኦም ኣፍልጦ ብምሃብ  ከምኡ'ውን ንመንግስቲ ኢትዮጵያ ንምድጋፍ ዝወሰድክሞ ቆራጽ ስጉምቲ ኣመስግን"" ብምባል ኣብ ማሕበራዊ መራኸቢ ጽሒፉ። ኣብ መጀመርታ ሰሙን ወርሒ ሕዳር ኣብ ክልል ትግራይ ዝተወለዐ ኵናት፡ ካብ ኢትዮጵያ ሓሊፉ ኣብ ጎሮባብቲ ሃገራት ኢትዮጵያ ጽልዋ ከምዝፈጥር ክንገር ምጽንሑ ዝዝከር ኮይኑ፡ ኣባላት ሃገራት ኢጋድ'ውን ነዚ ኣርእስቲ እዚ ከምዝተመያየጣሉ ተገሊጹ። ሓይልታት ፈደራላዊ መንግስቲ ኢትዮጵያ፡ ንርእሰ ከተማ ክልል ትግራይ ዝኾነት ከተማ መቐለ 28 ሕዳር ምስ ተቆጻጸርዎ፡ መንግስቲ ኢትዮጵያ ""ወፍሪ ምኽባር ሕጊ"" ከምዝተወደአ ገሊጹ። ሓይልታት ትግራይ ግን እቲ ውግኣት ይቕጽል ምህላዉ እዮም ኣብ'ቲ እዋን ገሊጾም ነይሮም። እንተኾነ፡ ካብ 04 ሕዳር ንደሓር ካብ ወገን ሓይልታት ትግራይ ዝተውሃበ ወግዓዊ መግለጺ የለን። እንተኾነ፡ ኣብ ዝተፈላለዩ ክፋላት ትግራይ ውግኣት ከምዝቐጸለ ዝገልጹ ጸብጻባት ኣለዉ። ብሰንኪ እቲ ኵናት፡ ብኣሸሓት ዝቁጸር ህይወት ሰብ ከምዝሓለፈ ክግመት እንከሎ፡ ብዘይካ እቶም ብሰንኪ እቲ ኵናት ኣብ ውሽጢ ኢትዮጵያ ዝተፈናቐሉ፡ ልዕሊ 50 ሽሕ ሰባት'ውን ናብ ሱዳን ከምዝተሰደዱ ይፍለጥ። ቀዳማይ ሚኒስተር ኣብይ ኣሕመድ፡ ኣብ ዝሓለፈ ሰሙን ኣብ ኣዲስ ኣበባ ንዘዘርራቦ ቀዳማይ ሚኒሰትር ሱዳን ዓብዳላ ሓምዶክ፡ ምስ ፕረዚደንት ኬንያ እሁሩ ኬንያታ፡ ምስ ፕረዚደንት ሶማል መሓመድ ፈርማጆ ምስ ምክትል ፕረዚደንት ደቡብ ሱዳንን ምስ ፕረዚደንት ጅቡቲ እስማዒል ገለን ተመያይጡ'ሎ። ዋና ቤት ጽሕፈት ሃገራት ኢጋድ ኣብ ጅቡቲ ኮይኑ፡ ኤርትራ፡ ሱዳን፡ ኢትዮጵያ፡ ጅቡቲ፡ ደቡብ ሱዳን፤ ኬንያ፡ ሶማልያን ኡጋንዳን ድማ ኣባላት እዚ ዞባዊ ማሕበር እየን።"	https://www.bbc.com/tigrinya/news-55394023
politics	"""ነቶም ድሑራት ኣብ መወዳእታ ክንቀብሮም ኢና"" ዶክተር ደብረጽዮን ገብረሚካኤል"	"ብቀዳም ኣብ ክልል ኣምሓራ ዝተገብረ ፈተነ ዕልዋን ኣብ ኣዲስ ኣበባ ኣብ ልዕሊ ክልተ ጀነራላት ዝተፈጸመ ቅትለትን ኣመልኪቱ ዶክተር ደብረጽዮን ገብረሚካኤል ትማሊ ንጋዜጤኛታት ኣብ ዝሃቦ መግለጺ፡ ነቶም ነዚ ስጉምቲ ዝወሰዱ ሓይልታታ ""ኣብ መወዳእታ ክንቐብሮም ኢና"" ኢሉ። ዶክተር ደብረጽዮን ገብረሚካኤል ኣስዒቡ እዚ ኣብ ከተማታት ኣዲስ ኣበባን ባህርዳርን ስጉምቲ ዝወሰደ ሓይሊ፡ ብጉልበት ኣብ ስልጣን ክጸንሕ ዝደልን፡ ብምርጫ ናብ ስልጣን ክድይብ ዘይክእል ምዃኑ ዝፈለጠን ኣካል'ዩ ኢሉ። ከምዚ ዓይነት መጥቃዕቲ ክፍጽሙ ከምዝኽእሉ'ውን ንግምት ነይርና ኢና ኢሉ። ኣብ ጥሮታ ዝጸንሐ ጀነራል ገዛኢ ኣበራን ኢታ ማጆር ሹም ጀነራል ሰዓረ መኮነንን፡ ኣብ መንበሪ ገዛ ጀነራል ሰዓረ እዮም ብዓጃቢ ጀነራል ሰዓረ መኮነን ተቐቲሎም። ""ጀነራል ሰዓረ መኮነን ንሃገር 'ምበር ንኽልል ይሰርሕ ኣይነበረን። ይኹን 'ምበር እቲ መጥቃዕቲ ናይ ክልተ ሰባት ጉዳይ ኣይኮነን፡ ስርዓት ንምፍራስ ዝዓለመ'ዩ። መንነት'ውን መሰረት ዝገበረ'ዩ"" ይብል ዶክተር ደብረጽዮን። ""ህዝቢ ትግራይ ከየንበርከኽካ ስልጣን ከም ዘይርከብ ፈሊጦም ብጽልኣት ዝወሰድዎ ስጉምቲ'ዩ፡ ናበይ ከም ዘምርሕ'ውን ኣይፍለጥን፡ እዚ ዝተጠናነገ መሓውር ክፍለጥን ናብ ሕጊ ቐሪቡ ክበታተኽን ኣለዎ"" ብምባል ነቲ ተግባር ኮኒንዎ። ዶክተር ደብረጽዮን ገብረሚካኤል ብምቕጻል ""እዚ ብትልሚ ዝተፈጸመ መጥቃዕቲ ክቅጽል ከም ዝኽልእ ክንፈልጥን ክንዳሎን ኣለና፡ ይኹን 'ምበር በዚ ፈረኽረኽ ዝብል ትግራዋይ የለን"" ድሕሪ ምባል ህዝቢ ቆቋሕ ኮይኑ ከባቢኡ ክሕሉ ከምዘለዎ ኣተሓሳሲቡ። ዶክተር ደብረጽዮን ገብረሚካኤል፡ እቲ ቅንጸላ ቅድሚ ምርጫ ተጀሚሩ ስለ ዘሎ ክቕጽል ከምዝኽእል'ውን ኣመላኺቱ። ""እዞም ድሑራት ሓይልታት ከም ቀደሞም 'የሻል' [ኣላሽ ] ከነብሎም ኢና፡ ተወዲቦም የጥቅዑና ስለ ዘለዉ ተወዲብና ከነጥፍኦም ኢና። ኣብ መወዳእታ'ውን ክንቀብሮም ኢና"" ኢሉ። ኣብ መወዳእታ ""ህዝቢ ኣምሓራ፡ ከምቲ ኣብ ሓጎሶም ኣብ ጎኖም ዝነበርና ኣብ እዋን ሓዘኖም'ውን ኣብ ጎኖም ደው ክንብል ኢና"" ብምባል ንህዝቢ ኣምሓራ ጽንዓት ይሃብኩም ኢሉ።"	https://www.bbc.com/tigrinya/news-48743451
entertainment	ሽልማት ጉማ: ኣዘራራቢ መደረታትን ኣከዳድናን ስነጥበበኛታት ኢንዱስትሪ ፊልም ኢትዮጵያ	ኣብቲ ዝሓለፈ ቀዳም: ኣብ ኢትዮጵያ ዝተዋህበ ‘ሽልማት ጉማ’ ካብ ቅድሚ ሕዚ ብዝተፈለየ መልክዑ ኣዘራራቢ ኮይኑ ኣሎ፡፡ ብፍላይ ኣብቲ መድረኽ ሽልማት ካብ ዝተዓወቱ ሰብ ሞያ ፊልም ሓደ ዝነበረ ኢሳያስ ታደሰ፡ ‘‘ ኣደይ ደም ንብዓት እናነብዐት፣ . . . . በዚ ሽልማት ክሕጎስ ኣይክእልን’’ ኢሉ ምዝራቡን ከምኡውን ኣከዳድና ገለ ዕዱማት እቲ መድረኽ ኣቃልቦ ብዙሓት ዝሰሓበ'ዩ ነይሩ፡፡ ብሽም እቲ ኣብ ኢትዮጵያ ፈላማይ ሕብራዊ ዝኾነ ብሚሸል ፓፓኪስ ዝተሰርሐ ፊልም ‘‘ጉማ’’ ዝተሰየመ መድረኽ ሽልማት፡ ኣብ ዝሓለፈ ቀዳም ኣብ ኣዲስ ኣበባ ሆቴል ስካይ ላይት እዩ ተኻይዱ፡፡ በብዓመቱ ዝካየድ እዚ ሽልማት፡ ኣብ ዝሓለፈ ዓመት ብምኽንያት ኮሮናቫይረስ ኣይተሳለጠን፤ ሎሚ ዘበን ግና ብድምቀት ተጸንቢሉ፡፡ ኣብዚ ናይ ሎሚ ዓመት ሽልማት: 45 ፊልምታት ንውድድር ዝቐረቡ ኮይኖም፡ ካዚኦም እቶም 15 ብዝተፈላለዩ 16 ምድባት ሕጹያት ኮይኖም ቀሪቦም ነይሮም፡፡ በዓል ሞያ ፊልም ኢሳያስ ታደሰ እንታይ ኢሉ? ኣብቲ መድረኽ ሽልማት፡ ብምድብ ሓጺር ፊልም፡ ሕጹይ ኮይኑ ዝቐረበ ናይ ኢሳያስ ታደሰ ‘ቀብድ’ ዝብል ፊልም ተዓዊቱ፡፡ ሽሙ ብመራሒ መድረኽ ተጸዊዑ ናብ መድረኽ ዝወጸ ኢሳያስ ድማ ብትግርኛ ሓጺር ዘረባ ኣስሚዑ፡፡ ‘‘የቐንየለይ’’ ብምባል ዘረብኡ ዝጀመረ ኢሳያስ፡ በቲ ሽልማት ክሕጎስን ክብሪ ክስመዖ ይግባእ ከምዝነበረ ጠቒሱ፡  ‘‘ይኹን ዳኣምበር ኣደይ ደም ንብዓት እናነብዐት፣ ሓወይ ተቐቲሉ ናብ ገደል እናተወርወረ፣ እርምቲ ሓፍተይ ግዕዙያት እናደፈርዋ ኣብ ዘለሉ ግዜ፡ ታሕጓስ ክስመዓኒ፣ ክብሪ ክስመዓኒ . . . ዓቕሚ ይሓጽረኒ’’ ብምባል ብዛዕባ እቲ ኣብ ክልል ተፈጢሩ ዘሎ ቅልውላዉ ዘለዎ ስሚዒት ገሊጹ፡፡ ‘‘ንብዓት ኣደይ እንትሕበስ፣ ክብሪ ዓደይ እንትምለስ ከርክበሉ እየ’’ ብምባል ሰላምን ራህዋን ንኹሉ ወዲሰብ ተመንዩ፡ ሽልማቱ ዓቲሩ ካብ መድረኽ ወሪዱ፡፡ ኣብ ከምዚኦም ዝበሉ መድረኻት፡ ወቕታዊ ኩነታት፣ ፖለቲካዊ መርገጺን ካልኦት ዛዕባታትን ኣመልኪትካ ምዝራብ ሓድሽ ኣይኮነን፡፡ ኣብ ከም ኦስካር ዝበሉ ዓበይቲ ናይ ሽልማት መድረኻት፡ ተዓወትቲ ጥራሕ እንተይኮኑስ መራሕቲ መድረኽን ዕዱማትን ወሰንቲ ኣብ ዝበሃሉ ጉዳያት ዘለዎም ቅዋምን ነቐፌታን ከቕርቡ ይስምዑ፡፡ ኣብ ትግራይ ዝፍጸም ዘሎ: ቅትለት: ጾታዊ ዓመጽ: ጭውያን ዝምታን ዝርከብዎም ጥሕሰታት ሰብኣዊ መሰል ኣብ ኣሻቓሊ ብርኪ በጺሑ ከምዘሎ እዮም ተሓለቕቲ ሰብኣዊ መሰላት ዝዛረቡ፡፡ በቲ 24 ጥቅምቲ 2013 (04 ሕዳር 2020)  ኣብ መንጎ መንግስቲ ፌደራልን ብህወሓት ዝምራሕ መንግስቲ ትግራይን ዝተጀመረ ኲናት ብኣሻሓት ዝቑጸሩ ሰባት ሞይቶም ክኾኑ ከምዝኽእሉ ይግለጽ፡፡ ቀዳማይ ሚኒስተር ኣብ ኣሕመድ እውን ኣብ ክልል ትግራይ ጥሕሰት ሰብኣዊ መሰል ከምዝተፈጸመ ብምእማን፡ ኣብቲ ተግባር ዝተሳተፉ ናብ ሕጊ ከምዝቐርቡ ምሕባሩ ይዝከር፡ ኣከዳድና ዕዱማት ኣብ መድረኽ ሻብዓይ ሽልማት ጉማ፡ ዝተፈላለዩ ዕዱማት ተኸዲኖምዎም ዝነበሩ ኣልባሳት እውን ኣብ ዝሓለፈ ቀዳመ ሰናብቲ ኣብ ማሕበራዊ ሚድያ ኣዘራረብቲ ኮይኖም ነይሮም፡፡ ኣብቲ ብዙሓት ሰብ ሞያ ኪነ ጥበብ ዝተዓደሙሉ መድረኽ፡ ውሑዳት ፍልይ ዝበሉ ባህላውን ዘበናውን ክዳውንቲ ተኸዲኖም ተረኺቦም፡፡ ብፍላይ ገሊኦም ዝተኸደኑዎም ዝበሉ ክዳውንቲ ብዙሓት እንትንእድዎም፡ ገሊኦም ድማ ወቐሳ ዝሓዘሉ ርእይቶታት በጺሕዎም፡፡  ገሊኦም፡ 'ክሽፈን ንዝነበሮ' ኣካላቶም ዘርኢ ብምኽዳኖም'ዮም ተነቒፎም። ብተወሳኺ ኣብ ኢትዮጵያ ኮሮናቫይረስ ኣብ ዝሓየለሉ እዋን ብዙሓት መሸፈኒ ኣፍን ኣፍንጫን ዘይምግባሮም ካልእ መዘራረቢ ርእሰ ጉዳይ ኮይኑ ነይሩ፡፡ ኣብ ሽልማት ጉማ፡ ኣየኖት ፊልምታት ሕጹያት ኮይኖም ቀሪቦም? ንሽልማት ፊልም ጉማ ዘዳሉ፡ ኢትዮ ፊልም ሓላፍነቱ ዝተወሰነ ውልቀ ማሕበር፡ ዕላማ እቲ መድረኽ ‘‘ጽቡቕ ብቕዓት ንዘርኣዩ ፊልምታትን ተዋሳእትን ክብርን ኣፍልጦን ምሃብ’’  ከምዝኾነ ይገልጽ፡፡ ኣብዚ መድረኽ፡ ካብ ዝተወዳደሩ 45 ፊልምታት እቶም 15 ብ16 ምድባት ተሓጽዮም ነይሮም፡፡ ካብዚኦም ‘‘ኣንሳሮ’’ ዝብል ናይ ምስግና ኣጥናፉ ፊልም ኣብ 13 ምድባት ተሓጽዩ ነይሩ፡፡ ከምኡ ድማ ‘ቁራኛዬ’ ኣብ 12፣ ‘ተፈጣሪ’ ኣብ 10፣ ‘ሶስተኛ ኣይን’ን ‘ወጣት ኣብ 97’ን ኣብ7፣ ‘ሱማሌው ቫንዳም’ ኣብ 6 ምድብ ተሓጽዮም ነይሮም፡፡ እቲ ውድድር ብምእላይ (ዳይሬክቲንግ)፣ ሲኒማቶግራፍን (ስእልን ቀረጻን) ከምኡ'ውን ምውሳእን ሓዊሱ ብሓፈሻ ብ18 ክፍልታት እዩ ተኻይዱ፡፡	https://www.bbc.com/tigrinya/news-56566417
politics	መንግስቲ ኣብ ቤኒሻንጉል ጉሙዝ ዝተፈጸመ 'መስካሕኽሒ ተግባር' ኣጻርዩ ስጉምቲ ከምዝወስድ ኣፍሊጡ	"መንግስቲ ኢትዮጵያ፡ ኣብ ክልል ቤኒሻንጉል ጉሙዝ ከምዝተፈጸመ ዝዝረበሉ ዘሎ መስካሕኽሒ ተግባር፡ ኣጻርዩ ኣብ ልዕሊ ፈጸምቲ እቲ ገበን ስጉምቲ ከምዝወስድ ኣፍሊጡ። ካብ ትማሊ ጀሚሩ ኣብ ማሕበራዊ ሚድያ ዝዘዋወር ዘሎ መስካሕኽሒ ተንቀሳቓሲ ምስሊ ዓቢ ቁጥዐ ዝፈጠረ ኾይኑ፡ ብዙሓት መንግስቲ ስጉምቲ ክወስድ ክሓቱ ተስተውዒሎም። ነዚ ስዒቡ፡ ኣገልግሎት ኮምኒኬሽን መንግስቲ ሎሚ ኣብ ዘወወጸኦ መግለጺ፡ እቲ ተግባር ኣብ ክልል ቤንሻንጉል ጉሙዝ፡ ዞባ መተከል፡ ጉባ ወረዳ፡  ቀበሌ አይሲድ፡ ከም ዝተፈጸመ ብምሕባር፡  ""ኣዝዩ መስካሕኽሒን ኢሰብኣውነትን ዝተመልኦን"" ክብል ኮኒንዎ። እቲ ኣብ ማሕበራዊ ሚድያ ዝተዘርገሐ ተንቀሳቓሲ ምስሊ፡ ሓይልታት ጸጥታ መንግስቲ፡ ሰባት ብህይወት እናሃለዉ፡ ብዝስካሕኽሕ ኩነታት ብሓዊ ኣቃጺሎም ክቐትሉዎም ይረአዩ። መንነት እቶም ግዳይ ዝኾኑ ሰባት ዘይረአ እንተኾነ'ኳ፡ ነቲ ተግባር ዝፍጽሙ ሰባት ግን ገጾም ብውስን ደረጃ ይረአ እዩ። ብተወሳኺ፡ እቲ ተግባር እንትፍጸም ኣብቲ ከባቢ ሰባት ተኣኪቦም ክዕዘቡ ይረአዩ። ኣገልግሎት ኮምኒኬሽን፡ ነዚ 'ኢሰብኣዊነት ዝተመልኦ ተግባር' ኢሉ ዝገለጾ ፍጻመ፡ ""መበገሲኡ ዝኾነ ይኹን፡ ነዚ ኢሰብኣዊነትን ጭካነ ዝተመልኦን ዝፈጸሙ ኣካላት መንግስቲ ኣጻርዩ ናብ ሕጊ ከምዘቕርብ"" ኣፍሊጡ። እንተኾጀነ፡ እዚ ጉዳይ ብዝምልከት፡ ዛጊድ ካብ መንግስቲ እቲ ክልል፡ ዝተውሃበ መግለጺ የለን። ክልል ቤኒሻንጉል ጉሙዝ፡ ኣብታ ሃገር ናይ ጸጥታ ጸገም ካብ ዘለዎም ኣከባብታት ሓደ እንትኸውን፡ ዕጡቓት ብዝፍጽምዎ መጥቃዕቲ ኣብ ዝተፈላለዩ እዋናት ሰባት ከምዝተቐትሉ፡ ክጽብጸብ ጸኒሑ እዩ። ነዚ ስዒቡ ድማ፡ ብዙሓት ክመዛበሉን ኣብ ጎረቤት ክልላት ከዕቑቡን ምኽንያት ኮይኑ ይርከብ። ኣብ ዝሓለፈ ሰሙን፡ ዝኾኑ ዕጡቓት ኣብ ናይ ህዝቢ መጓዓዝያ ብዝፈጸምዎ መጠቃዕቲ፡ 20 ሰባት ከምዝተቐትሉ ቢቢሲ ምጽብጻቡ ይዝከር። ኮምኒኬሽን መንግስቲ፡ ኣብቲ ከባቢ ዝረአ ጸገም ጸጥታ ንምዕራይ፡ ካብቲ ክልልን ካብ መንግስቲ ፌዴራልን ዝተውጻጽኡ ሓይልታት ጸጥታ ሓቢሮም ይሰርሑ ከምዘለዉ ኣመልኪቱ። ኣብ ዝሓለፉ ክልተ ዓመታት፡ ብሰንኪ ኣብቲ ከባቢ ዝረአ መጥቃዕትን ዘይምርጋግእን፡ ኣብዝሓ እቲ ከባቢ ብሓበራዊ ጸጥታ መንግስቲ ፌዴራልን ክልልን፡ ብኮማንድ ፖስት እዩ ዝመሓደር ዘሎ።"	https://www.bbc.com/tigrinya/news-60720400
politics	ኢራን ንሲ-ኣይ-ኤ ሓበሬታ ሂቡ ንዝበለቶ ውልቀሰብ ብሞት ቀጺዓ	ኢራን ሙኩር ሰራሕተኛ ሚኒስተር ምክልኻል ሃገር ዝነበረን ንኣመሪካ ሓበሬታ ኣቐቢሉ ኢላ ዝኸሰሰቶን ውልቀሰብ ብሞት ከምዝቐጽዐት ኣፍሊጣ። ሬዛ አስጋሪ ዝተብሃለ ውልቀሰብ ብሞት ዝተቐጽዐ ኣብ ዝሓለፈ ሰሙን ከምዝኾነ ወሃቢ ቃል ቤት ፍርዲ ጎላምሁሴን ኢሰማኢሊን ንጋዜጠኛታት ተዛሪቡ። እቲ ወሃቢ ቃል ከምዝበሎ፡ እቲ ውልቀሰብ ኣብ 2016 ዝርዝር መደብ ሚሳኤል ኢራን ንትካል ስለያ ኣመሪካ ዝኾነ ሲ-ኣይ-ኤ ኣሕሊፉ ሂቡ ተባሂሉ አዩ ተኸሲሱ። ተቐቲሉ ዘሎ ሬዛ ኣስጋሪ፡ ካብቲ ኣብ ትሕቲ ሚኒስትሪ ምክልኻል ዝርከብ ትካል 'ኤሮስፐይስ' ብጥሮታ ድሕሪ ምውጽኡ'ዩ ነቲ ሓበሬታ ንሲ-ኣይ-ኤ ሂቡ ዝተበሃለ። መዓዝ ኣብ ቀይዲ ከምዝኣተወን መስርሕ ቤት ፍርዲ ከመይ ከምዝተፈጸመን ግን ኣይገለጸን። መንግስቲ ኣመሪካ ዛጊድ በቲ ተፈጺሙ ዝተብሃለ ፍርዲ ዝበሎ ነገር የለን። እቲ ወሃቢ ቃል፡  ካልእ መሐሙድ ሙሳቪ-ማጃድ ዝተብሃለ ውልቀሰብ'ውን፡ ንሲ-ኣይ-ኤን ንሞሳድን [ትካል ስለያ ስራኤል] ብተመሳሳሊ ሓበሬታ ኣሕሊፍካ ሂብካ ብዝብል ሞት ከምዝተፈረዶ ሓቢሩ። እቲ ልሒዂ ዝተብሃለ ሓበሬታ፡ ብዛዕባ ሰራዊት ኢራን ኣብ ሶርያ ዘካይዶ ምንቅስቓሳት ዝምልከት ከምዝኾነ ተገሊጹ። ቅድሚ ሓደ ዓመት፡ ናይታ ሃገር ኑክሌርን ካልእ ወተሃደራዊ ምስጢራትን ንኣመሪካ ኣሕሊፍኩም ሂብኩም ኢሉ ዝጠርጠሮም 17 ሰባት ኣብ ቀይዲ ከምዝተወ ምግላጹ ዝዝከር እዩ። ገለ ካብኣቶም ንሞት ዝተፈርዱ ነይሮም። ኣብ ዝሓለፈ ወርሒ ድማ፡ ኣብ ምክልኻል ሃገር ዝሰርሕ ዝነበረ ጃላል ሃጂዛቫር ንሲ-ኣይ-ኤ ክስልል ተረኺቡ ብዝብል ሞት ከምዝተፈርዶ ይግለጽ። ኢራን ኣብ ማእኸላይ ምብራቕ ካብ ዘለዋ ሃገራት ዓበይቲ ሚሳኤላትን ኑክሌራዊ ጸዓትን ዘለዋ ሃገር እያ።	https://www.bbc.com/tigrinya/news-53411544
