category	headline	text	url
business	Zimbabwe neGermany Dzoronga Kuumba Komisheni Inoona nezveKusimbaradza Hukama	Gurukota rezvemari, VaPatrick Chinamasa, vakasangana neChipiri negurukota rekuGermany rinoona nezvekudyidzana munyaya dzehupfumi pamwe nebudiriro, VaGerd Muller, vakabvumirana kuumba komisheni ichaone nezvekusimbaradza hukama nekudyidzana pakati penyika mbiri idzi. Vachitaura nevatori venhau mushure memusangano wavo, VaChinamasa vakati vafara kushanyirwa naVaMuller. Vakati vatura nyaya dzakawanda dzinosanganisira kudyidzana kwenyika mbiri idzi, chikwereti cheZimbabwe kuGermany, zvirango zvehupfumi pamwe nekuti Zimbabwe itange zvekare kuwana rutsigiro rwemari nehunyanzvi kubva kuGermany. Vakatiwo vakazeya zvimwe zvingaitwe neZimbabwe kuti ikwanise kubhadhara zvikwereti zvayo kune dzimwe nyika nemasangano epasi rose pamwe nekuti igadziridze hukama hwayo nenyika dzepasi rose. VaChinaamasa vakati vakabvumiranawo kushanda pamwe chete panyaya yekudzidzisa vanhu zvidzidzo zvemabasa emaoko kana kuti vocational training nechinangwa chekuti vanhu vakwanise kuzvishandira pamwe nekupinza vamwe mabasa. Zimbabwe yakatarirwa zvirango zvehupfumi nenyika dzekumavirira dzakaita seAmerica, Australia nenyika dzekuEurope nekuda kwehutongi hwehudzvanyiriri, kutyora kodzeo dzevanhu pamwe nekuita sarudzo dzisina kujeka. VaMuller vakati vakafara kuuya kuZimbabwe mushure mekunge Zimbabwe yagadza mutungamiriri mutsva zvichitevera sarudzo dzemwedzi wapfuura idzo dzakazosimbiswawo nedare repamusororo munyika. Vakati zvakakosha kuti mutungamiriri wenyika, VaEmmerson Mnangagwa, vaite zvakavimbisa kuita zvekuremekedza kodzero dzevanhu kusanganisira mapato anopikisa pamwe nekuremekedza nekutevedza mitongo yematare edzimhosva. VaMuller vakati Germany nedunhu rese reEurope vanoda runyaro muZimbabwe ndosaka vachida kuti VaMnangagwa vaite zvavakavimbisa. Vakatiwo Germany inoda kuona hupenyu nehupfumi hwevanhu vekumaruwa huchisimudzirwa ndosaka iri kuda kushanda neZimbabwe mukusimudzira ruzivo rwevanhu pamabasa emaoko. Vakatiwo Joint Commission yavachaumba neZimbabwe ichazeya zvese zvingaitwe uye kuti Germany ingabatsirei sei vanhu vemuZimbabwe kuti vabudirire. Zvichakadai, nyanzvi munyaya dzemitemo dzinoti kunyange hazvo makurukota aVaMnangagwa ari kuramba achiita basa rawo, ari kuita izvi zviri kunze kwemutemo sezvo mutemo uchiti zvigaro zvavo zvinopera panogadzwa mutungamiri wenyika mushure mesarudzopapera. Izvi zviri mubumbiro remitemo yenyika pasi paSection 108 (1) (c). VaMnangagwa vakagadzwa kuve mutungamiriri wenyika nesvondo uye havasati vadoma dare remakurukota avo. No media source currently available 	https://www.voashona.com/a/zimbabwe-germany-commission-on-trade-economy/4548596.html
business	Ongororo Yakaitwa neHofisi yaAmai Chiri Inoti Makanzuru Ari Kutadza Kuita Mabasa Awo neMazvo	Mukuru wehofisi yaComptroller and Auditor- General, Amai Mildred Chiri, vanoti makanzuru emaguta nemadhorobha akawanda munyika haasi kuita basa nemazvo akaita sekutakura marara nekuwanisa vanhu mvura yakachena. Gwaro rakaburitswa nehofisi iyi rinoratidza kuti makunzuru akawanda munyika ari kuita basa asingatevedze mitemo inobata mashandiro emakanzuru aya. Gwaro iri rinoitwo pamusoro pekusatevedza mitemo, makanzuru aya ari kutadza kuita basa nemazvo. GWaro iri rinoti kanzuru yeChitungwiza iri kungopa vanhu nzvimbo dzekuvakira dzimba nemabhizimisi pasina mvura, migwagwa nezvimwe zvinodiwa kuvepo nzvimbo isati yavakwa. Kanzuru yeMasvingo inonzi inogaya 30 megalitres dzemvura pazuva asi guta iri richida 48 mega litres pazuva. Kanzuru yeMutare inonzi haiendesi kubhanga mari yese yainowana uye kuGweru makanzura anonzi haasati abhadhara masitendi aakapihwa nemutengo uri pasi pasi kunyange hazvo aisungirwa kunge akabhadhara masitendi aya. Zvimwewo zvakawonekwa inyaya yekuti midziyo inenge yatengwa nemakunzuru inotora gore kana kudarika isati yaendeswa kumakanzuru aya. Sachigaro weUrban Councils Association of Zimbabwe, zvakarre vari meya veGweru, VaJosiah Makombe, vaudza Studio 7 kuti vanobvumirana nemaonero aAuditor-General, asi vakati zvimwe zvacho zvakatogadziriswa. Asi VaMakombe vati nyaya yekupa vanhu mvura yakakwana nekutakura marara inonetsa kugadzirisa nekuti havasi kuwana rutsigro rwakakwana kubva kuhurumende. Vati mafuta emotokari dzekutakura marara anotengeswa nemari yekunze asi ivo vachibhadharisa mitero nemari yemunyika. Vatiwo kunyange hazvo vakapihwa mvumo yekuti vagari vanoda vabhadhare mitero nemari yekunze, hakuna vari kuita izvi nekuti simba remari yekunze rakadzikira mumabhanga kana zvichienzaniswa nepamukoto. Vati nekuda kwaizvo vanhu vanochinja mari yavo pamukoto vobhadhara mitero kumakunzuru nemari yema RTGS. Vanoona nezvekufambiswa kwebasa musangano rinomirira vagari vemuMasvingo, Amai Rumbidzao Mugurupira, vaudza Studio 7 kuti gwaro raAG raburitsa pachena zvavanogaro taura kuti hapana chinobatika chiri kuitwa nekanzuru yavo kuratidza kuti vari kubhadhara mitero. Sachigrao veHarare Metropolitan Residents Forum, VaMarvelous Khumalo, vatiwo hurumende inofanira kuvandudza bumbiro remitemo yenyika kuitira kuti makanzuru akwanise kushanda akasanunguka. Vati pari zvino pane kupindira kunoitwa nehurumencde uko kunokanganisa makunzuru aya. Hatina kukwanisa kunzwa divi rehurumende panyaya iyi sezvo gurukota rezvematunhu, VaJuly Moyo, vange vasiri kudaira nhare mbozha yavo. Vachitaura mushure mekutambira mabhajeti emakanzuru aya gore rino vasina kuaderedza, VaMoyo vakati vainge vaita izvi nekuti vaida kuti makanzuru aya awane mari yekuti akwanise kuita mabasa akaita sekuwanisa vanhu mvura yakachena nekutakura marara nguva dzose. VaMoyo vakatiwo vanotarisira kuti makanzuru achashandisa mari dzekuvandudzwa kwematunhu kana kuti Devolution kusimudzira magariro evanhu. Asi VaMakombe vati makanzuru akatomirira mari idzi nemaziso matsvuku kubva kuhurumende, sezvo asati apihwa mari idzi. No media source currently available 	https://www.voashona.com/a/state-auditor-general-report-says-counil-are-failing-todo-work-properly-as-expected/5938766.html
sports	Gweta raDiego Maradona Rinoti Harisi Kufara neMafiro Aakaita	Gweta reshasha yenhabvu yakashaya neChitatu Diego Maradona, VaMatias Morla mumashoko kuvatori venhau neChina vakati panofanira kuongororwa mafiro ake nekuti zvakatora maminetsi makumi matatu kuti ambulance iuye kuzomubatsira mushure mekurwara nemoyo. Gweta iri rinoti Maradona aifanira kuve aine vachengeti panguva dzose sezvo ainge achangobva kuvhiyiwa muhuropi munonzi mainge muine ropa rainge ragwamba asi anonzi ainge asina aimutarisa kwemaawa gumi nemaviri. Argentina nemusi weChina yakatara mazuva matatu ekuchema Maradona uye ari kuchemerwa kumuzinda wemutungamiri wenyika uko kune zviuru nezviuru zvevanhu zviri kuonekana nemutumbi wake. Maradona akatungamira Argentina mukusimudza mukombe weWorld Cup muna 1986 uye vamwe vanoti panyaya dzenhabvu hapana aisvika paari.	https://www.voashona.com/a/gweta-radiego-maradona-rinoti-harisi-kufara-nemafiro-aakaita/5677819.html
politics	Transform Zimbabwe Yoda Kuti Zuva reSarudzo dzeBy-Election Rive Zororo	Bato rinopikisa reTransform Zimbabwe rinoti ringangoenda kudare repamusorosoro reConstitutional Court kuti dare iri rimanikidze mutungamiri wenyika, VaRobert Mugabe, kutara zuva resarudzo dze by-election, remusi wa 10 Chikumi sezororo kuitira kuti vashandi vakwanisewo kuenda kunovhota vakasununguka. Munyori anoona nezvekuburitswa kwemashoko muTransform Zimbabwe, Doctor Sungai Mazando, vanoti bato ravo rakanyorera VaMugabe tsamba richisvitsa chinyunyuto chavo ichi vachivapa mazuva manomwe ekuti vapindure. Asi mazuva aya akatodarika neMuvhuro. Bato iri riri kutsigirwawo nerimwe bato rinopikisa reNational Constitutional Assembly, NCA, iro rinotiwo rinofunga kuti VaMugabe vakatara zuva iri vaine chikiribidi chavari kuitira. Mutauriri weNCA, VaMadock Chivasa, vanoti VaMugabe vanofanirwa kuendesa zuva iri mukupera kwesvondo kana vatadza kuti riitwe zororo. VaMugabe vakatara musi wa 10 Chikumi sezuva richaitwa sarudzo dzekutsiva nhengo dzeMDC Renewal Team dzakadzingwa mudare reparamende mumatunhu gumi nemana, kozotiwo kudunhu reHwedza North chigaro chakasiiwa nenhengo yeZanu PF, VaSimon Musanhu, avo vakashaya kutanga kwegore rino. Sarudzo dzichaitwawo kuHurungwe West kuMashonaland West neHeadlands kutsiva vaive nhengo dzeZanu PF vakadzingwa vanoti VaTemba Mliswa naVaDidymus Mutasa. Mapato ezvematongerwo enyika masere pamwe nevakazvimirira ndivo vachapinda musarudzo idzi, idzo dzakarambwa nemapato ose eMDC achida kuti mitemo ine chekuita nesarudzo itange yagadziriswa. Doctor Mazando vanoti chimwe chichemo chavachasvitsa kuZimbabwe Electoral Commission ndechemapepa avo ekutsvaga rutsigiro ayo vanoti ari kubvarurwa nevanofungidzirwa kuti vatsigiri veZanu PF. Vanotiwo vatsigiri vavo vari kushungurudzwawo zvekuti mumwe akatorohwa akakuwara zvekupinda muchipatara mumusha weGlen View. Asi VaChivasa vanoti nhengo dzavo hadzisati dzashungurudzwa kusvika pari zvino sezvo dziri kukwanisa kutsvaga rutsigiro dzakasununguka. No media source currently available 	https://www.voashona.com/a/zimbabwe-politics-transform-zimbabwe-ngarivhume-nca-by-election/2750244.html
sports	‘Mhofu anoita’	VARAIRIDZI vakasiyana vezvikwata zvinokwikwidza muCastle Premiership vanoti vatsigiri venhabvu kana vaongorori vemutambo uyu vanofanirwa kupa Sunday “Mhofu” Chidzambwa rukudzo nekuti kubudirira kuenda kumakwikwi eAfrica Cup of Nations harisi dambe.   Izvi zvinotevera kushoropodzwa kwakaitwa Mhofu nevamwe vatsigiri venhabvu apo maWarriors akakundwa neEgypt 1-0 mumutambo wekutanga weAfcon kuEgypt nemusi weChishanu svondo rapera.   Asi, vamwe varairidzi vezvikwata zvenhabvu vanoti Mhofu anofanirwa kurumbidzwa nekuve murairidzi wekutanga wemuZimbabwe kuenda nechikwata chenyika ichi kumakwikwi aya kaviri.   Murairidzi weManica Diamonds — Luke “Vahombe”  Masomere — anoti kushoropodza kunoitwa nevamwe vatsigiri venhabvu hakubatsire chinhu asi kunodzikisira mutambo uyu.   Anoti Mhofu ndiye muridzi webasa iri uye vatambi vaanenge asarudza kuti vatambe ane zvikonzero zvaanenge avasarudzira.   “MuAfrica muno mune nyika dzakawanda chaizvo asi zhinji dzacho hadziko kuAfcon, isu tiriko saka chinhu chikuru ichocho. Saka tikaenda kuAfcon tikanokundwa zvinoreva kuti takundwa nezvimwe zvikwata zviri pamberi pedu nekudaro ngatimbomire zvekutaura zvisina basa titsigire Mhofu nevakomana vedu.   “Munhu asingazive zvenhabvu ndiye anomhanya pamberi kutaurisa zvaasingazive. Ngatimbomire kutaurisa tipe rutsigiro kuvakoma vedu uye nemutyairi wedu Mhofu kuti vabate basa.   “Kukundwa kunotarisirwa munhabvu, kana vakaburitswa mumutambo uyu tongovatambira kuti ndizvo zvaitika, vodzoka votanga patsva kugadzirira makwishu anotevera kuti vagodzokera ikoko vave pane chimwe chidanho. Vakomana vedu vakatamba zvinonwisa mvura asi kungoti vakasangana nevamwe vatambi vepamusoro, asi pabhora chairo vaitamba zvaidadisa,” anodaro Masomere.   Murairidzi weChicken Inn, Joey “Mafero” Antipas, anoti ino inguva yekuti vatsigiri venhabvu vabatane vachitsigira Mhofu nemaWarriors.   “Munhabvu kana chikwata chako chaunorairidza chikahwina unopembedzwa asi kana chikakundwa unoshoropodzwa zvikuru wonzi ngaadzingwe basa. Asi, izvi zvakashata chose uye kana pane pakanganisika ngatidzidze kusimudzirana kwete kungoshoropodza.   “Mhofu vari kuita basa rakanaka chose saka ngativape rutsigiro rwakakosha kunyangwe vakakundwa. Isu tinomira navo nekuti basa iri vanorinzwisisa.   “Ngatibatane pane zvinenge zvangoitika uye zvinenge zvangoitikawo, asi ini semurairidzi ndinoziva kuti zvakakosha sei kutungamira nyika yako kuenda kumakwishu eAfrica Cup of Nations. Hakuendeki zvekumhanya saka Mhofu vakatobata basa guru kuendako nemaWarriors,” anodaro Mafero.   Rosemary Mugadza – uyo aimbove murairidzi wemaMighty Warriors – anoti Mhofu ari kuita basa rakanakisa chose asi mitambo mikuru yakadai seAfcon isati yasvika anofanirwa kupihwa nguva yakakura yekugadzirira nechikwata chake.   Mugadza anoti kazhinji Mhofu haasi kumbopihwa nguva yakakura yekuita gadziriro nevatambi vake.   “Mhofu vari kuita basa rakanaka, kana mitambo yemaWarriors yandaona yekuAfcon chikwata chaitamba zvinonwisa mvura asi nguva yakakwana yekunyatsogadzirira mitambo iyi havasi kuipihwa, ichi ndicho chokwadi.   “Kana vachipinda mumutambo mikuru inenge iyi, vanofanirwa kupinda mukembi kwenguva ndefu nechikwata chavo vonyatsoshanda nacho vochibika uye votamba mitambo yakawanda yehushamwari. Asi, handizvo zviri kuitika. Kazhinji panguva yemitambo yehushamwari pakarenda reFifa maWarriors edu haaungane kutamba, ndipo ipapo Mhofu anofanirwa kunge ane chikwata chake achichiongorora achitarisa vamwe vatambi achigadzirira mitambo mikuru yakaita seAfcon,” anodaro Mugadza.   MaWarriors kuAfcon ari muboka rimwechete reGroup A rine zvimwe zvikwata zvinoti Egypt, Uganda neDemocratic Republic of Congo (DRC).	https://www.kwayedza.co.zw/mhofu-anoita/
business	Vamwe Vagari vekwaMutoko Vonyunyuta neKushaya Cheuviri Kubva muMatombo Anocherwa Mudunhu Mavo	Vamwe vagari vekwamutoko vakapinda mumusangano wakaitwa paMutoko Centre neVOA yakabatana neMedia Centre neChitatu chapfuura vari kukurudzira hurumende kuti itore matanho ekusimudzira mararamiro avo. Vagari ava vakaisawo mibvunzo kune mumwe akapindawo mumusangano uyu, VaShame Kativhu, avo vaimbove kanzura, vachida kunzwisisa kuti makanzura anombotaurawo here pamusoro pematambudziko avanosangana nawo mudunhu ravo pavanoita misangano yavo. Vazhinji vevanhu ava vaidawo kunzwisisa mafambisirwo emari dzinobva mukucherwa kwematombo kana kuti black granite mudunhu mavo, vachiti madzishe namasabhuku vanifanirwa kuona kuti vabata nyaya idzi zvine hungwaru. Chirongwa ichi chaikokerwa nemukuru weMedia Centre VaErnest Mudzengi, uye chakanga chakatsigirwa nemuzinda weAmerica muZimbabwe. No media source currently available 	https://www.voashona.com/a/zimbabwe-mutoko-town-hall-voa-media-centre/4663814.html
business	VaGumbo Vopomerwa Dzimwe Mhosva neZaac	Gurukota muhofisi yemutungamiri wenyika, Va Joram Gumbo, vanonzi havana kumiswa pamberi pedare redzimhosva sezvange zvakatarisirwa zvichitevera kusungwa kwavakaitwa neMuvhuro neZimbabwe Anti Corruption Commission, Zaac. Asi VaGumbo vambosvika havo kumatare edzimhosva kwechinguva, ndokubva vadzoserwa zvakare kumahofisi eZaac. Studio7 haina kukwanisa kunzwa kugweta raVaGumbo, VaSelby Hwacha, kuti nyaya iyi iri kufamba seyi sezvo vanga vasiri kudaira nharembozha yavo. Asi vane ruzivo nezviri kuitika muZaac vaudza Studio7 kuti VaGumbo vari kupomerwa dzimwe mhosva pamusoro pemhosva dzavakasungirwa neMuvhuro. Vatiwo ichokwadi kuti VaGumbo havana kumiswa pamberi pematare edzimhosva sezvo pamuka dzimwe mhosva dzavari kupomerwa. VaGumbo vakasungwa neZaac vachipomerwa mhosva yekuita zvehuori panguva iyo vaive gurukota rezvekufambiswa kwezvinhu munyika. VaGumbo vanonzi vakaita zvehuori apo vakashandisa imba yehanzvadzi yavo, Mavis Gumbo, kuti ishandiswe semahofisi ekambani yeZimbabwe Airways, iyo vanonzi vakaita kuti iumbwe muna 2012 apo vaive gurukota rezvekutakurwa kwezvinhu. VaGumbo vanonziwo vakanyorera bhanga guru renyika musi wa 10 Nyamavhuvhu 2017 vachiriudza kuti rikweretese kambani yeZimbabwe Airways mari inoita miriyoni imwe chete yemadhora ekuAmerica. Musi wa 21 Nyamavhuvhu 2017, VaGumbo vanonzi vakazivisa kuti mari yakanga yabva kubhanga guru renyika ishandiswe mukubhadhara rendi yemba yaMuzvare Gumbo, uye imwe yacho kuti ishandiswe mukuvakiridza imba iyi. Hurumende inoti zvakare musi wa 12 Gunyana 2017, kambani yeZimbabwe Airways yakaisa mari inoita miriyoni imwe chete yemadhora ekuAmerica mubhanga rekambani yeMaclaten Holdings, inova kambani yemwanasikana waMuzvare Mavis Moyo, Clara Rachel Mudzami. Hurumende inoti zvakaitwa naVaGumbo zvaive kunze kwemutemo, uye zvisingatarisirwe kuitwa nemunhu mukuru muhurumende.	https://www.voashona.com/a/zimbabwe-minister-gumbo-facing-more-charges-of-corruption/5153605.html
health	Varwere vePfungwa paNgomahuru Vogeza Mudziva Rine Ngwena Nekushaya Mvura	Dzimwe hama dzevarwere vepfungwa vari pachipatara cheNgomahuru kuMasvingo dzinoti dziri kutyira kuti vanogona kurumwa nemakarwe kana kunyura mumvura apo vanenge vachigeza murwizi sezvo chipatara ichi chaita dambudziko guru rekushaya mvura kubva zvafa pombi dzemvura. Vakuru vepachipatara apa vanoti vave kusvika mwedzi miviri vasina mvura sezvo Zimbabwe National Water Authority(ZINWA) isiri kugadzira muchina unopomba mvura. Mukuru wepachipatara apa, Dr Parirenyatwa Maramba, vati varwere vanofanira kugeza zuva nezuva nekudaro vanotoenda kurwizi rweMagwangwadza, urwo runopinda mudhamu reTugwi Mukosi rine makarwe anorura. Asi izvi hazvisi kufadza hama dzevarwere ava dzinoti dzave kugara dzakabatira hura mumaoko dzichityira kuti vanogona kubatwa nemakarwe kana kunyura mumadziva sezvo pfungwa dzavo dzisinganyatsoita zvakanaka. VaSimbarashe Dhauzi, vane mwana wavo pachipatara apa vanoti vave nenguva vachishungurudzika nekutyira hupenyu hwemwana wavo. Amai Anna Magwaza, vekwa Madamombe, kwaChivi, vane hanzvadzi yavo inogara pachipatara apa vanoti kunze kwekutyira makarwe, hama dzavo dzinogona kutiza vashandi vepachipatara apa pavonobuda muwaya vachienda kurwizi vakazoshaikwa zvachose votetereka nenyika. Vanoona nezvekushanda neveruzhinji pachipatara cheNgomahuru, VaMorgan Manzunzu, vanoti vanotairisa kuti dambudziko iri richagadziriswa nekukurumidza, uye vari kutora matanho kuti varwere vasanyura kana kubatwa nemakarwe. Vaenderera mberi vachiti mvura yekunwa nekubikira varwere vanotora pachibhorani asi yekugeza inodiwa yakawanda nekuwandawo kwakaita varwere ndosaka vachienda kurwizi. Mutauriri weZINWA, Amai Marjorie Munyonga, vati dambudziko riri kugadziriswa uye vanotarisira kutanga kupomba mvura zvakanaka mangwana(Chipriri 16). Chipatara cheNgomahuru chine varwere vepfungwa vanosvika zana nemakumi matatu nevashanu. Varume vari zana negumi uye vakadzi vari makumi maviri nevashanu. Chipatara ichi ndicho choga chevarwere vepfungwa mudunhu reMasvingo uye chiri chimwe chezvishoma munyika yose. No media source currently available  	https://www.voashona.com/a/varwere-vepfungwa-pangomahuru-vogeza-mudziva-rine-ngwena-nekushaya-mvura/5779117.html
politics	VaMasisi Vosimbaradza Kuti Zvirango Zvibviswe, America Ichiti VaMnangagwa Ngavamire Kutonga neDemo	Mutungamiri wenyika yeBotswana VaMokgweetsi Masisi vanoti vari kuda kutaura nehurumende yeAmerica kuti zvirango zvakatemerwa mutungamiri wenyika VaEmmerson Mnangagw nevamwe vavo nehurumende yeAmerica zvibviswe. Asi hurumende yeAmerica inoti kana vatungamiri venyika vakaramba vachityora kodzero dzevanhu zvirango hazvisi kuzobviswa Vachitaura nevatori venhau vachangosvika panhandare yendege yeSir Seretse Khama International Airport iyo iri muguta guru renyika iyi reGaborone nhasi mangwanani, VaMasisi vati vakazvipira kuita mutongi gava maenzanise pakati peZimbabwe neAmerica munyaya yezvirango. VaMasisi vavimbisa kuti vachaita zvose zvavanogona kuona kuti izwi rekuramba zvirango raita maungira pasi rose. VaMnangagwa vadzokawo munyika nhasi kubva kumusangano weUnited Nations uye vati vari kufara kuti vakawana rutsigiro rwevamwe vatungamiri venyika dzemuAfrica kuti zvirango zvibiswe. Mutevedzeri wemunyori mukuru mudare remakurukota uye vari vari mutauriri wemtungamiri wenyika, VaGeorge Charamba vaudza Studio7 kuti zvave pachema semhanza yembudzi kuti nyika zhinji kunyanya idzo dziri mudunhu reSADC dzoramba dzakamira neZimbabwe semusambangwena panyaya yezvirango. Asi vachipindura mashoko ekuti zvirango zvibviswe, mumiriri weAmerica muSouth Africa VaReuben E Brigety vakaudza vatori venhau veNews24 kuti America haisi kuzobvisa zvirango izvi nekuti haitendi kuti ndizvo zvaondonga hupfumi hweZimbabwe. Vanoti zvirango izvi zvakatemerwa vatungamiri vari kupomerwa mhosva dzekutonga nedemo uye hazvinei nevanhuwo zvavo. VaBrigety vati vatungamiri veZimbabwe vakatendeuka nekumira kutyora kodzero dzevanhu zvirango izvi zvinoswera zvabviswa. Mutauriri webato rinopikisa munyika reCitizens Coalition for Change, Muzvare Fadzayi Mahere vatiwo nyaya yekutadza kutungamira ndiyo yapa kuti Zimbabwe iite seyakageza negoka munyama Mashoko aMuzvare Mahere atsinhirwa nenyanzvi munyaya dzezvemagariro evanhu, VaTendai Mbofana avo vati kubviswa kwezvirango hakungapedze nhamo yadai kupfunya chisero munyika nokuda kwehuori. America yakatanga kutemera vakuru muhurumende nevavanodyidzana navo zvirango muna 2001. Vatungamiri venyika yeAmerica kutanga kuna VaGeorge Bush, VaBarack Obama, VaDonald Trump naVaJoe Biden vari kuramba vachizviwedzera gore roga roga hupenyu hwezvirango izvi vachiti vakuru vehurumende vari kuenderera mberi nekutyora kodzero dzevanhu zvokonzera kusagadzikana mudunhu rese rekuchamhembe kweAfrica. No media source currently available 	https://www.voashona.com/a/6766066.html
politics	Vanhu Vashoma Vanopinda Musarudzo dze By Elections	Vanhu vavhota neChitatu musarudzo dzema by-elections mu Harare vazhinji vachiti vaswera vagere zvavo kudzimba dzavo. No media source currently available Pasvika Studio 7 panga pachivhoterwa pachikoro che Courtney Selous chiri ku Greendale mu Harare East, panga pavhota vanhu vatanhatu nenguva dza 10 mangwanani. Pa Chemhanza ku Dzivarasekwa kwanga kwavhota vanhu makumi matanhatu nemumwe chete nenguva dza 1 masikati uye mitsetse yanga iri mupfupi zvikuru. Vanga vachiona nezvkufambiswa kwesarudzo munzvimbo dzakawanda dzanga dzichivhoterwa vaudza Studio 7 kuti pane vanhu vakati wandei vadzorwa mushure mekunge vauya vasina zvitupa uye vamwe vanonzi vanga vaenda kunzvimbo dzisiridzo dzavakanyoresa kuti vagovhotera. Mumwe wevanhu vavhota ku Dzivarasekwa uyo ati anonzi Muzvare Nancy Mawire vati kuvhota hakuna kumbomutorera nguva yakareba kana zvichienzaniswa nedzimwe sarudzo dzakamboitwa. Asi ruzhinji rwevanhu vakaita saVa Benedict Shambare vanogara ku Dzivarasekwa vanoti vawona zvakakodzera kuti vasaende kunovhota vachiti zvakafanana nekuwona bhora rakatambwa kare. Izvi zvatsinhirwa naVa Martin Musinami vanogarawo mu Dzivarasekwa makare. Va Gibson Chiurai vanogara mu Kambuzuma vatiwo kusamira zvakanaka kwehupfumi kwaita kuti vaswere vachitengesa zvavo kuitira kuti mhuri yavo iwane cheuviri. Nhengo yeboka revechidiki reMDC-T, Va Clifford Hlatshwayo, vati kusabuda kwaita vanhu vazhinji kunovhota kunoratidza kuti ruzhinji rwakateerera kurudziro yakaitwa nemutungamiri webato ravo, Va Morgan Tsvangirai, avo vakatenderera munzvimbo dzakawanda dzanga dzichiitwa sarudzo vachikurudzira kuti vanhu vasaende kunovhota kudzamara kwavandudzwa mitemo yose inobata mafambisirwo esarudzo munyika. Ku Headlands, nhengo iri kukwikwidza yakazvimirira ikoko, Va Albert Mukaratirwa, vaudza Studio 7 parunhare kuti vatsigiri vavo vaswera vachityisidzirwa nenhengo dze Zanu PF pavanga vachienda kunovhota. Hatina kukwanisa kutaura naVa Christopher Chingosho avo vari kukwikwidza vakamirira Zanu PF ku Headlands kwakare sezvo vanga vasiri kudaira nharembozha yavo. Sarudzo idzi dzaitwa mumatunhu gumi nematanhatu, ayo anosanganisira Hurungwe West, Tsholotsho North, Chikanga Dangamvura nemamwe. Zvichabuda musarudzo idzi zvakatarisirwa kuziviswa mangwana. 	https://www.voashona.com/a/zimbabwe-elections-chiripasi-shona-zanu-mdc/2816295.html
politics	Dare Rinombosendeka Mutongo Waro paChikumbiro chaVaHlalo Vakadzingwa muMDC-T	Asi munyori mukuru weMDC-T, uye vari gweta riri kumirira bato iri munyaya yaVaHlalo, VaDouglas Mwonzora, varamba mashoko aVaHlalo vachiti bato reMDC-T rine mitemo yakajeka inotevedzerwa nenhengo dzose dzinenge dzine zvichemo. Mumwe mutongi wedare reHigh Court muBulawayo anoti achazivisa munguva inotevera mutongo wake pachikumbiro chakasvitswa kudare iri naVaMatson Hlalo, avo vakadzingwa mubato reMDC-T pamwe nekubviswa pachigaro chekuve seneta weMzilikazi anomirira bato iri. Mushure mekunzwa neChishanu kubva kumagweta aVaHlalo pamwe neMDC-T, mutongi wedare repamusoro, Justice Nokhuthula Moyo, vati vachazozivisa mutongo wavo munguva pfupi iri kutevera. VaHlalo vakakwidza chikumbiro chechimbi-chimbi kana kuti Urgent Application kudare reHigh Court munguva pfupi yapfuura vachida kuti dare iri rimbosendeka parutivi nyaya yekudzingwa kwavo kuve nhengo yedare reseneti uyewo kudzingwa kwavo kuve nhengo yeMDC-T. Muchikumbiro chavo VaHlalo vakatiwo vanoda kuti dare rimbomisa bato reMDC-T kudoma mumwe munhu achavatsiva pahuseneta kusvika nyaya yavo yapera kunzwikwa nedare. VaHlalo, avo vari kumiririrwa naVaGodfrey Nyoni, vaudza Studio7 kuti vanotarisira kuti dare richatambira chikumbiro chavo. Pavabvunzwa kuti havafunge here kuti hazvina zvazvinonyanyobatsira kuti vaendese nyaya iri pakati pavo nebato ravo kumatare, VaHlalo vati zvakakosha kuti bato rakaita seMDC-T iro rinoti rinorwira kodzero dzevanhu, riremekedzee mutemo. VaHlalo vati bato reMDC-T harina kutevedzera gwara rebumbiro remitemo yaro pakuvadzinga kwavakaita. Asi munyori mukuru weMDC-T, uye vari gweta riri kumirira bato iri munyaya yaVaHlalo, VaDouglas Mwonzora, varamba mashoko aVaHlalo vachiti bato reMDC-T rine mitemo yakajeka inotevedzerwa nenhengo dzose dzinenge dzine zvichemo. VaMwonzora vati VaHlalo vakapiwa mikana yose yange iripo yekuti vagadzirise nhunha dzavo vachitevedzera gwara rebato reMDC-T asi vakaramba kuita izvi, vachitiwo bato reMDC-T rinotarisra kuti nhengo dzaro dzitevedzere gwara remusangano. VaMwonzora vati kunyange zvavo vasingakwanise kutaurira dare zvekuita, nyaya yaVaHlalo haifanirwe kutemesa dare musoro nekuti kune nyaya dzakawanda dzakaitika dzakafanana naidzodzo vachipa muenzaniso wekudzingwa muparamende kwevaimbove munyoro mukuru webato reMDC-T, VaTendai Biti, nevamwe vane chitsama mushure mekunge vadzingwa mubato reMDC-T. Kusawirirana pakati paVaHlalo nebato reMDC-T kwakatanga mushure mekunge VaHlalo vaenda kumatare vachitsvaga kuti VaGift Banda vabviswe pakuve sachigaro weMDC-T weBulawayo Province, vachiti sarudzo dzehusachigaro idzi dzaive dzisina kufambiswa zvakanaka. Asi bato reMDC-T rakatsigira kusarudzwa kwaVaBanda rikati VaHlalo vaifanirwa kugadzirisa zvichemo zvavo vachishandisa gwara rebato reMDC-T kwete kuenda kumatare edzimhosva. VaHlalo vachiri kupikisa kusarudzwa kwaVaBanda mumatare. Vanoziva zviri kuitika vanoti kunetsana kuri kuitika pakati paVaHlalo neMDC-T kuri kukonzerwa nekurwira masimba kuri kuitika mubato iri mudunhu reBulawayo. VaHlalo vanonzi havadiwi nemutevedzeri wemutungamiri we MDC-T, Muzvare Thokozane Khupe, avo vanonzi vari kutsigira Va Banda. VaHlalo vanonzi vari kutsigirwa nevamwe vakuru vebato muBulawayo, avo vanonzi hvasi kutsigira zviri kuitwa naMuzvare Khupe. No media source currently available 	https://www.voashona.com/a/zimbabwe-hlalo-bulawayo-mdc/3244324.html
sports	Koshesai vatambi: Bunjira	  SHASHA yakambonetsa munhabvu ichitambira CAPS United nechikwata chenyika chemaWarriors – Alois ‘Gazza’ Bunjira – anoti zvakakosha zvikuru kuti nhorowondo yevatambi vakaita mukurumbira munhabvu ichengetedzwe zvakanaka uye pave nehomwe inovabatsira kutanga mabhizimisi apo vanenge vasendeka shangu dzavo dzemutambo uyu.   Gore rino, nyika yarasikirwa nenyanzvi dzakaita mukurumbira munhabvu dzakawanda dzinosanganisira David ‘Yogi’ Mandigora, Misheck ‘Scania’ Chidzambwa, Joe ‘Kode’ Mugabe, Ernest ‘Maphepa’ Sibanda naSimon Sachiti.   Muhurukuro neKwayedza, Gazza sezita raBunjira remadunhurirwa, anoti chekutanga chakakosha kuti pane nenhorowondo yevatambi vose vakatamba nhabvu kare.   Anoti nhorowondo iyi inofanirwa kuchengetedzwa kuitira kuti vechidiki vagokura vachiifundiswa vazive kwakatangira nhabvu yemuno uye vatambi vakaita mukurumbira.   “Zvinosuwisa zvikuru kuti iye zvino ukabvunza vechidiki vari kukura nezvenhorowondo yevatambi vekune dzimwe nyika vanokuudza kuti Pele ndiani uye akatanga kutamba bhora rinhi nezvose zvaakahwina paaitamba nhabvu. Asi ukavabvunza nezvenyanzvi dzakaita mukurumbira muno sanaMandigora vanogona kutadza kutoziva kuti Mandigora wacho ndiani.   “Saka zvakakosha kuti tichengetedze nhorowondo yevatambi vedu vose kusanganisira mavhidhiyo ponyorwa nemabhuku evatambi vedu nekwakabva nhabvu yedu, zvogara zvichirakidzwa munhu wese kuitira kuti tigokwanisa kuyemura kwatakabva nekuti vatambi ava vose vakaunza mufaro kwatiri kwenguva ndefu,” anodaro Bunjira.   Chechipiri, anodaro Bunjira, panofanirwa kuumbwa homwe inobatsira vatambi venhabvu vanenge vasendeka shangu dzavo dzemutambo uyu kuitira kuti vakwanise kutanga mabhindauko akasiyana-siyana anovararamisa.   Anoti kutengera munhu chikafu hakubatsire nekuti chikapera mangwana anodzoka futi achida kutengerwa chimwe.   “Tinoona kazhinji kana mutambi akangosendeka shangu dzake dzenhabvu anobva atokanganikwa kazhinji kacho zvekuti dzimwe dzenguva anozorangarirwa kana achinzi ave kurwara kana kuti asangana nedambudziko muhupenyu hwake.   Saka ngapaumbwe homwe yekuti mwedzi wega-wega anoda kukanda kana $0,50c anongokanda. Mari iyi isazove yekunzi totengera vanhu chikafu, kwete, asi ngaive yekutangisa mabhindauko vatambi vedu vowana zvekuita vari kudzimba dzavo.   “Vakaita mabhindauko hatizombonzwe zvichinzi nhingi arohwa nenhamo, kwete, nekuti ane zvaanenge achiita isuwo tichimutsigira pabasa rake,” anodaro.   Bunjira anoenderera mberi achiti, “Asi chinonetsa manje mafungiro edu atinoita ndiwo akashata nekuti tikaona yaimboive shasha ichitengesa mazai kana matomatisi totanga kumuseka tichiti ari kutambudzika asi isu tichienda muzvitoro zvikuru kunotenga mazai iwayo nematomatisi. Ko kutsigira hama yepedyo kuti asimukirewo pasina kutaura zvakawanda zvakaipei?”	https://www.kwayedza.co.zw/koshesai-vatambi-bunjira/
health	Huwandu hweVanhu Vari Kukabatwa neCovid-19 Huri Kuramba Huchikwira	Bazi rezvehutano rakazivisa nemusi weChina kuti huwandu hwevanhu vari kuramba vachibatwa neCovid-19 hwakakwirira zvichitevera kubatwa kwevamwe makumi matatu nevaviri, kana kuti 32, vaine chirwere ichi, pavanhu mazana mapfumbamwe nemakumi maviri nevapfumbamwe, kana kuti 929 vakavhenekwa. Vese vakawanikwa vaine chirwere ichi vanhu vagara vari munyika vasina nhoroondo yekubuda kunze. Aka ndekekutanga mukati memazuva anodarika masvondo maviri kuti huwandu hwevanhu vane chirwere ichi hudarike makumi matatu. Izvi zvakasiya huwandu hwevanhu vabatwa nechirwere ichi munyika yose hwakwira kusvika pazviuru zvinomwe nemazana mapfumbamwe nemakumi mashanu nemumwe, kana kuti 7 951. Vanhu vakanga vapona kubva kuCovid-19 kusvika nemusi weChina vakanga vave zviuru zvitanhatu nemazana mana ane makumi mana nevatanhatu, kana kuti 6 446, izvo zvakasaiyawo vanhu chiuru nemazana maviri nemakumi manomwe nevatanhatu, kana kuti 1 276, vachiri kurwara. Huwandu hwevanhu vafa hwakaramba huri pamazana maviri nemakumi maviri nevapfumbamwe, kana kuti 229, sezvo pasina munhu akashaya pazuva iri. Matunhu akawanikwa vanhu vane chirwere ichi anoti Bulawayo iine vapfumbamwe,Harare iine gumi, Mashonaland East iine vatanhatu neMashonaland West iine vanhu vanomwe. Dunhu reMashonaland Central ndiro chete dunhu rakanga risina kana munhu mumwechete airwara nechirwere ichi, kuchitiwo dunhu reHarare riri iro rine vanhu vakawandisa vanosvika chiuru nezana nemakumi maviri nevapfumbamwe, kana kuti 1 129 vari kurwara. Nyanzvi mune zvehutano vachidzidzisa paNottingham Trent University kuBritain, Doctor Mathew Nyashanu, vanoti kukwira kwehuwanda hwevakabatwa vaine chirwere ichi kunoratidza kuti chirwere chichakadzika midzi munyika. Doctor Nyashanu vanoti hurumende inofarnirwa kusimbisa hurongwa hwekuvheneka vanhu mumatunhu ose, sezvo chirwere ichi chave kukwaisa kupararira kubva pakanyevenutswa mutemo wairambidza kufambafamba kwevanhu. Vanotiwo veruzhinji vanofanirwa kuramba vachitevedzera mitemo inodzvirira kupararira kwehutachiwana hunokonzera chirwere ichi, yakaita sekugeza maoko, kuvhara miromo nemhino, kusiya mikaha pakati pavo, uyewo kusabatana maoko pamwe nekuungana. Zvichakadaro, Johns Hopkins University inoti pasi rose vanhu vanodarika mamiriyoni makumi matatu nematanhatu nezviuru mazana mashanu nemakumi manomwe nezvinomwe, kana kuuti 36,577 000 vabatwa nechirwere ichi, uye vanodarika miriyoni imwe chete nrzviuru makumi matanhatu nezviviri, kana kuti 1,062 000, vafa nacho. MuAmerica, umo mune vanhu vakawandisa pasi rose vabatwa neCovid-19, vanhu vanodarika mamiriyoni manomwe nezviuru mazana matanhatu nezvipfumbamwe, kana 7, 609 000 vabatwa nacho, uye vanodarika zviuru mazana maviri negumi nezviviri, kana kuti 212 000, vafa nechirwere ichi. No media source currently available  	https://www.voashona.com/a/zimbabwe-covid-19-update-doctor-mathew-nyashanu/5615223.html
sports	Zim yochema Shaya	  SHASHA dzakambonetsa munhabvu, varairidzi nevatsigiri vemutambo uyu vochema zvikuru zvichitevera kushaika kwakaita George “Mastermind” Shaya nemusi weChipiri svondo rino.   Shaya, uyo ange ave nemakore 77 okuberekwa, ange ave nenguva ndefu achisimbirwa nemuviri wake izvo zvakaona achidamburwa gumbo rekurudyi mugore ra2019 mushure mekutambudzwa nechirwere chepasi petsoka chinozivikanwa nekuti “gangrene”.   Achinyora paFacebook, aimbove mubati wepagedhi weDynamos FC — Japhet “Shortcat” Mparutsa — anoti akawaniswa mukana wekutamba muchikwata chimwechete naShaya uyo waakaona hunyanzvi hwake kunyangwe hazvo panguva iyi Shaya ange ave pedyo nekusendeka shangu dzake dzekutamba nhabvu.   “Ndaive nemakore 18 pandakabva kuHarare Hospital Football Club ndichienda kuDynamos mugore ra1981. Panguva iyi, Mudhara George, sekumushevedza kwataimuita, ange ave pedyo nekusiya nhabvu. Vatambi vekumutsiva vange vatotsvagwa avo vaive Steve Kwashi pamwechete naJuly “Jujuju” Sharara. “Vaviri ava vaive neshangu huru dzekupfeka. Vakaedzawo zvavo asi kutaura chokwadi kwaingova naGeorge Shaya mumwechete. Murume uyu aidadisa uye ange asingatsivike. Hakuna mumwe aitamba saye,” anodaro Mparutsa.   Imwe shasha yakambotambira Dynamos zvekare — Taurai Mangwiro — anoti nyika yarasikirwa zvikuru nekushaika kwaShaya uyo akaita kuti vatambi vazhinji vade nhabvu. “Ndichikura ndaiziva kuti kuna George Shaya uye hakuna munhu aisingamuzive nekuti mudhara tarenda vaive naro uye vaigona zvikuru.   “Tarwadziswa zvikuru nekusiiwa kwataitwa namudhara wedu. Zororai murugare mudhara Shaya,” anodaro Mangwiro.   Mutambi wenhabvu, Hardlife Zvirekwi, anoti rufu rwaShaya rwamubata sezvo aidzidza zvakawanda kubva kwaari.   “Nhoroondo yenhabvu yemuZimbabwe hatikwanise kutaura nezvayo tichisiya zita raShaya. Kana munhu ukakwanisa kuhwinwa mubairo weSoccer Star of the Year kashanu, zvinofanirwa kurumbidzwa zvikuru nekuti panenge pabatwa basa. Ini ndakahwinawo mubairo uyu kamwechete uye ndoziva kuti kuuhwina unenge washanda nesimba chaizvo. Manje Shaya akauhwina kashanu izvo zvinotaridza hunyanzvi hwaaive naho mumutambo uyu,” anodaro Zvirekwi.   Achinyorawo paFacebook, shasha yekutsigira nhabvu ine mukurumbira — Chris “Romario” Musekiwa — anoti nyika yose yarasikirwa zvikuru nekushaika kwaShaya.   “Kuti azopihwa zita rekuti Mastermind yange iri nyaya yehunyanzvi hwake hwaaiita munhabvu, akaita kuti vatambi vazhinji vade mutambo uyu uye ndiye ega mutambi akakwanisa kuhwina mubairo weSoccer Star of the Year kashanu.   “Tine hurombo kumhuri yake, madzisahwira ake uye vatsigiri venhabvu vose nekurasikirwa kwataita naShaya.   “Tinoda kuti mhuri yake izive kuti tiri kuchema nayo panguva ino inorwadza,” anodaro Romario. Zvakadai, chikwata cheDynamos FC chakanyorera kuZimbabwe Football Association (Zifa) chichikumbira kuti Shaya apihwe chiremerera chekuva gamba renyika.   Pachinyorwa chakaiswa padandemutande reDeMbare, chikwata ichi chinoti Shaya anokodzera kuve gamba renyika kuburikidza nebasa guru raakabata mumutambo wenhabvu.	https://www.kwayedza.co.zw/zim-yochema-shaya/
business	Zimbabwe Youmba Komiti Inotsvaka Nzira Dzekushandisa Kubhdhara Zvikwereti	Hurumende yaumba komiti ichaona kuti Zimbabwe yabhadhara zvikwereti zvayo zvinosvika mabhiriyoni gumi emadhora. Gurukota rezvemari, VaPatrick Chinamasa, vanoti komiti iyi ichange iine vakuru kubva kubazi rezvehupfumi, African Development Bank, World Bank ne International Monetary Fund, IMF. Zimbabwe iri kuda zvimwe zvikwereti kuti igadzirise hupfumi asi hapana ari kuda kusungirira mari pagumbo rengwe sezvo kubhadhara zvikwereti izvi kuri kunetsa. Gore rapera mukuru wezvirongwa zveIMF muZimbabwe, VaDominique Fanezzi, vakati Zimbabwe haisi kuzopihwa zvimwe zvikwereti uye hapana kutsukunyuka padanho iri. Zvikwereti izvi zviri kuboka rinonzi Paris Club rinosanganisira Germany, France, Britain, Japan neAmerica. Kune zvikweretiwo kuIMF, African Development Bank neWorld Bank. Nyanzvi munyaya dzezvematongwero enyika dzinoti chikwereti cheZimbabwe ndicho chimwe chikonzero chiri kutadzisa nyika kuti ibudirire. Gavhuna webhanga guru renyika, VaJohn Mangudya, vanoti Zimbabwe ikakwanisa kubhadhara chikwereti chayo, inenge yokwanisa kugadzirisa nyaya dzezvehupfumi.	https://www.voashona.com/a/zimbababwe-politics/2779954.html
business	VaPsychology Maziwisa Vanosungwa neNyaya dzeHuwori kuZESA	Zimbabwe Anti-Corruption Commission, ZACC, inosunga mumiriri weHighfield West muparamende uye vari nhengo yeZanu PF, VaPsychology Maziwisa nenyaya dzine chekuita nehuwori kukambani yemhando dzemoto yeZESA. Mumwe komishina weZACC, VaGoodson Nguni, nezuro usiku vakaudza Studio 7 kuti VaMaziwisa vakasungwa pamwechete nemumwe wavo mukambani yavo yekushambadzana, yeFruitful Communications, uye ari mushandi weZBC, Oscar Pambuka. VaNguni vakati vaviri ava varara kukamba yemapurisa yeAvondale Police Station, uye VaNguni vakati vaviri ava vari kutarisirwa kumiswa pamberi pedare. Vaviri ava vari kupomerwa mhosva yekukama kambani yemhando dzemoto iyi zviuru zvemadhora kuburikidza nemari dzinonzi dzaibhadharwa kukambani yavo neZESA zvine huwori mukati. Nhengo yesangano reZimbabwe Citizens Initiative, VaPromise Sande vanoti vanotambira nerufaro danho riri kutorwa neZACC iri, kunyange hazvo vari kuti panofanirwa kunge pachisungwa munhu wese, kusanganisira vari muhurumende, kwete kungosunga vanofungidzirwa kuti ndeve kuchikwata cheG40 chete. Vaive gurukota rezvemhando dzemoto, VaSamuel Undenge vakatosungwa vakamiswa pamberi pedare nenyaya dzine chekuita nehuwori hunonzi hwaiitika muZESA. No media source currently available 	https://www.voashona.com/a/zimbabwe-anti-corruption-zacc-maziwisa/4201195.html
health	Hurumende Inotara Coronavirus seDambudziko Guru Rakatarisana neNyika	Hurumende yatara chirwere cheCoronavirus sedambudziko guru rabata nyika yose, kana kuti National Disaster, uye ndokukanzura zvirongwa zvakawanda zvinosangana vanhu vakawanda senzira yekudzivirira kupararira kwechirwere ichi. Vachitaura nevatori venhau kuState House, mutungamiri wenyika, VaEmmerson Mnangagwa, vati vaona zvakakodzera kutora matanho aya nekuti nyika inogona kuwirwa nedambudziko reCoronavirus sezvo ratove munyika dzakavakidzana nayo dzakaita seSouth Africa. Vati kutara Coronavirus sedambudziko renyika yese kunoita kuti nyika ikwanise kuunganidza mari, nezvimwe zvinodiwa kurwisana nechirwere ichi. Vati hurongwa uhwu huchange huchitungamirrwa nebazi rezvehutano. VaMnangagwa vati zvipatara zvese munyika zvave kutarisirwa kugara zvakagadzirira kuongorora pamwe nekurapa chirwere ichi. Vatiwo hurumende iri kugadzira nzvimbo dzakawanda dzekuchengetera vanhu vanofungidzirwa kuti vane hutachiwana hweCoronavirus. VaMnangagwa vati vese vari kuronga kuenda kunyika dzine chirwere ichi vanofanira kumbomira nzendo dzavo kudzamara zvinhu zvadzikama. Vatiwo hurumende yambomisa zvirongwa zvinounganidza vanhu vakawanda zvakaita seZimbabwe International Trade Fair nemhemberero dzekucherechedza zuva rekuwana kuzvitonga idzo dzange dzichifanirwa kuitwa mwedzi unouya. Zimbabwe yakanzurawo mitambo pamwe nekukurudzira kusaungana kwevanhu pamichato pamwe nedzisvondo kuitira kuti chirwere ichi chisapararire. VaMnangagwa vati hurumende ichazoongorora danho iri mukati memazuva makumi matanhatu ari kutevera. Panyaya yezvikoro, VaMnangagwa vati sezvo pasina kana mumwe chete abatwa nechirwere ichi, zvikoro zvicharamba zvakavhurwa sezvo zvave pedyo nekuvhara asi vakati hurumende ichaongorora danho iri kana pane zvinenge zvaitika. Vatiwo mahofisi ese ehurumende anofanira kuchitanga kuongorora kuti vanhu vanofungidzirwa kuti vane hutachiwana hweCoronavirus. Vati kunyange vatora matanho aya nzvimbo dzese dzekupinda nadzo munyika dzicharamba dzakavhurwa asi vakati vachasimbaradza nzira dzekuongorora vanhu vanobva kune dzimwe nyika zvikuru sei kunyika dzine hutachiwana uhwu. Vati vanhu vanofanira kuchinja maitiro nekuregedza kuita zvimwe zvinhu senzira yekuzvidzivirira kubva kuCoronavirus. Vatiwo kunyange hazvo pasina ati abatwa nechirwere ichi, chave kutokanganisa nyaya dzehupfumi munyika zvekuti nyika inogona kutadza kubata zviga zvayo zveVision 2030. Chirwere cheCoronavirus chauraya vanhu vanodarika zviuru zvinomwe nekubata vanodarika zana nemakumi masere ezviuru pasi rose. No media source currently available 	https://www.voashona.com/a/zimbabwe-government-declares-coronavirus-national-disaster/5332606.html
business	Vagari veBuhera South Voranga Kuramba Kubhadhara Mitero kuKanzuru Yavo	Vagari pamwe nevemabhizimusi vekuBirchenough Bridge kudunhu reBuhera South, kuManicaland, vari kunyunyuta nekushaya budiriro kwenzvimbo yavo kunyange hazvo vachiti vari kubhadhara mari dzemitero kukanzuru yavo. Vagari ava vanoti vava nechisungo chekuti vasabvisa mari dzemitero kudzamara vagutsikana nezvavari kuitirwa nekanzuru. Vagari ava vanoti kubva pakatarwa kuti Birchenough Bridge yave imwe dzenzvimbo dzichange dziri kuzosimudzirwa kuitwa madhorobha maduku makore anoda kupfuura makumi maviri adarika, hapana chinobatika pabudiriro chakaitwa nekanzuru. Venharaunda iyi vanoti Birchenough Bridge pamwechete neMurambinda Growth Point zvakatangirana pamwechete pakupiwa chidanho chekuti zvive mizinda yebudiriro kumaruwa asi Birchenough Growth Point yakasarira kwazvo. Amai Mercy Saize Mtsveta mumiriri wavana muzvinabhizinesi paBirchenough Growth Point. Amai Mtsveta vanoti kunyangwe vachiziva kuti nzvimbo yavo yakatangwa kudomwa kuti ichange ichizova ichisimukira, hapana chiri kufamba asi uku ivo vachibvisa mari kukanzuru yavo yeBuhera Rural District Council. “Kuno kuBirchenough, kuBuhera South takasungwa neCouncil nendaa yeGrowth Point ino zvichinzi tinoda maDevelopment Levy but maDevelopment Levy acho anoshandi chinyi asi imo muno muri mudondo? Vanotora mari dzedu muno vachinodzishandisa kwaMurambinda, izvozvi Murambinda yava taundi, but Murambinda isecond pamaGrowth points emuno muBuhera, Birchenough ndiyo growth point yekutanga. Nyangwe mukanozvitarisa pakubvisa mari dzemarates isusu kuno veBirchenough tiri number one pakubvisa uye nemitero yacho yemashops, but hapana kana chimwechete chatakaitirwa chinotaridza kuti mari dzedu pane chedzinoshanda.” Muzvinabhizinesi ava vanoti nekuda kwenyunyuto dzevagari, varovera mwoyo kudombo kuti vave kumbomira kubvisa mari dzemitero kukanzuru yavo. Amai ava vanoti paifanirwa kunge paine musika wemabhazi hapana kana nechimbuzi chekuti vanhu vazvibatsire, asi kanzuru iri kungovabvisisa mari kwemakore nemakore. VaFrancis Magaa ndivo sachigaro vevagari vekuBirchenough Bridge Growth point. VaMagaa vanoti vanogarochema nekanzuru yavo pamusoro pekusarira kuri kuita nharaunda yavo mune zvebudiriro. “Zviri kutitambudza ndaa yekuti growth point yedu iyi zvatinobhadhara zvinoenda kunotorwa zvoenda kwaMurambinda, Murambinda waakutokura isusu kuno takafa asi apo panga pagadzirwa zvakanaka asi patofazve. Handizivi kuti Murambinda chii achitora zvinhu zvedu kuendesa ikoko; kuti ndiko kune mahofisi edistrict here hameno? Isusu tinoda kuti panapa pakure pasimukirewo growth point yedu isumukire, pano pachigara pakafa! Hatichazivi kuti tochemera kupi,” vadaro VaMagaa. VaMagaa vanoti musika wange wovakwa nekanzuru yavo wakaregwa makore gumi apfuura pasina chikonzero chakapihwa asi vagari nevemabhizinesi vachibvisa mari mwedzi wega wega. Vanoti mugwagwa unobva paBirchenough wakananga kwaMurambinda haugadziriswe nenguva izvo zvinoita kuti usafambike; uye chikoro chekanzuru cheBirchenough Bridge Primary hachina makamuri ekudzidzira akakwana. Vemabhizinesi vanotarisirwa kubvisa madhora zana nemakumi maviri pagore, vane misha muGrowth Point vachibvisawo madhora makumi matanhatu. VaZodai Chamutsa mumwe mugari wekuBirchenough. VaChamutsa vanochema nerekuti nzvimbo yavo haina migwagwa yetara zvichienzaniswa neyave kwaMurambinda, uye hakuna magetsi emumigwagwa kanawo ma tower lights, anoita kuti vakwanise kufamba usiku, uye kuderedza njodzi dzekubatwa kwiyo kana kubhinywa. Kanzuru iyi iri kuyambira zvakare vane masitendi munzvimbo iyi ayo vasiri kusimudzira kana kuvaka kuti vachazoatorerwa achitengeserwa vamwe vari kuda zvavo kuvaka nenguva. Studio7 hainda kukwanisa kutaura naMudzviti weBuhera VaChris Mavhisa sezvo vanzi vange vari mumusangano. No media source currently available 	https://www.voashona.com/a/zimbabwe-residents-of-buhera-south-demand-development-of-their-area/4400254.html
health	Dzimwe Nhengo dzeParamende Dzinoti Hurumende Ngaibude Pachena paRubatsiro rweCovid-19	Apo huwandu hwevanhu vabatwa nehutachiwana weCoronavirus huri kuramba huchikwira munyika, dzimwe nhengo dzeparamende muHarare dzinoti dzinodawo kuva nechekuita nehurongwa hwehurumende hwekudzivirira chirwere ichi pamwe nekuona kuti rubatsiro rwuri kupihwa nyika pamusoro peCoronavirus rwuri kufambiswa sei. Nhengo dzeparamende nemakanzura emuHarare dzinoti dzinofanira kuva nechekuita nemabasa ehurumende ekudzivirira chirwere cheCoronavirus. Mumiriri weGlen Norah muNational Assembly, VaWellingotn Chikombo, vati izvi zvakakosha nekuti vanongonzwa kuti pane zviri kuitwa nehurumende, asi kunzvimbo dzavanomirira kusina chiri kuitika. Asi VaChikombo vati kunyange hazvo paramande yakavharwa, inofanirwa kuvhura sezvakaita paramende yekuAmerica kuitira kuti izeye nyaya dzakakosha dzinobata Covid-19. Mumiriri weWarren Park, VaShakespear Hamauswa, vaudza Studio 7 kuti zvakakosha kuti muhurongwwa hwayo hurumende ishande nenhengo dzeparamende mukudzivirira Coronavirus. Vatiwo vanongonzwa kuti hurumende iri kuwana zvinhu zvekushandisa kudzviririra Coronavirus asi havasi kuona zvinhu izvi munzvimbo yavanomirira. VaHamauswa vatiwo kunyange hazvo hurumende iri kuti zvikoro zvepamusoro zviri kugadzira mamasiki nemasanitaiza, zvinhu izvi hazvisati zvave kuwanikwa mumisha inogara vazhinji uye zvakakosha kuti hurumende ishande nemadzimai ane makirabhu ekokusona mumisha iyi pakugadzira zvinhu izvi. Kanzura weWard 16 muHarare, VaDenford Ngadziore, vaudza Studio7 kuti havasati vatanga kuwana maSanitiser and maMask vachiti vari kuwana zvinhu izvi kubva kumasangano anoshanda kazvimirira, asi zvishoma. Hatina kukwanisa kunzwa kubazi rezvehutano kana kugurukota rinoona nezvedunhu reHarare, VaOliver Chidhau, sezvo vange vasiri kudaira mbozhanhare yavo. Asi mumashoko avo, sachigaro weTaskforce inoona nezvechirwere cheCoronavirus, zvakare vari mumwe wevatevedzeri wemutungamiriri wenyika, VaKembo Mohadi, vazivisa kuti nyika ichawedzera huwandu hwevanhu vari kuongororwa zvichiteverwa kuvhurwa kweimwe nzvimbo inoita ongororo yechirwere cheCoronavirus kuBulawayo. Vatiwo pane dzimwe nzvimbo dzekuongorora chirwere ichi dzichavhurwa munguva pfupi iri kutevera. Asi VaMohadi vati Taskforce yavo yakaita misangano mumatunhu ese munyika ichinzwa pfungwa kubva kunhengo dzeparamende pamwe nevakuru vakuru mumatunhu aya uye ichashandisa zvakabuda mumisangano iyi kusimbaradza chirongwa chayo chekudzivirira kupararira kweCoronavirus. No media source currently available 	https://www.voashona.com/a/zimbabwean-legislators-demand-government-transparency-on-covid-19-assistance/5371771.html
health	Vanhu Vabatwa neCoronavirus Vosvika Mazana Matatu neMakumi Masere neManomwe	Bazi rezvehutano rinoti huwandu hwevanhu vabatwa nechirwere checoronavirus munyika yose hwasvika pamazana matatu nemakumi masere nemanomwe kana kuti 387. Vanhu vafa vachiri vana uye vapora vave makumi mashanu nevana kana kuti 54. Vanhu vavhenekwa kusvika parizvino vadarika zviuru zvishanu nemakumi mapfumbabwe kana kuti 59, 000. Vanhu vakawanda vobatwa nechirwere ichi vari kubva kuSouth Africa. Vanhu vose vari kubva kune dzimwe nyika vari kumbonzi vagare vakachengetedzwa munzvimbo dzakasiyana siyana kwemazuva makumi maviri nerimwe kuti vasatapurirwa vamwe chirwere kana vainacho. Asi vamwe vanhu vave kutiza kunzvimbo dzinochengeterwa vanhu vachiti hadzina kushambidzika. Izvi zvapa kuti vamwe vakaita sekambani yePerch Media vari kufamba vachidzidzisa vanhu vapindewo mumaruva vachikurudzira vanhu kuti vamhan’arire vanhu vanenge vatiza ava. Mukuzeya nyaya iyi, Blessing Zulu weStudio 7 abata mukuru wePerch Media VaCollen Magobeya. Zvichakadaro, mashoko atumirwa studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru mazana maviri nemakumi mana nemaviri kana kuti 242,000 vabatwa nechirwere checoronavirus muafrica. Vashaya vadarika zviuru zvitanhatu nemazana maviri nemakumi mana nemana kana kuti 6,244. Vapora vanodarika zviuru zana nemapfumbamwe kana kuti 109,000 Huwandu hwevanhu vabatwa nechirwere checoronavirus pasi rose hwadarika mamiriyoni manomwe nezviuru zvipfumbamwe kana kuti kuti 7,9 million. Johns Hopkins University yemuAmerica iyo iri kuongorora kupararira kwechirwere ichi pasi rose vanhu vafa nechirwere ichi vanodarika zviuru mazana mana nemakumi matatu nemana kana kuti 434, 000.  Vapora vachidarika mamiriyoni matatu nezviuru zvinomwe kana kuti 3, 7 million.	https://www.voashona.com/a/vanhu-vabatwa-necoronavirus-vosvika-mazana-matatu-nemakumi-masere-nemanomwe/5463826.html
sports	Mitambo yePSL yamiswa	  SANGANO rePremier Soccer League razivisa kuti mitambo yose yePSL ye”match day two” iyo yange ichitambwa svondo rino yambomiswa zvichitevera kusauya kwaita varidzi vepembe kuzoridza mune mimwe mitambo yange ichifanirwa kutambwa nhasi.   Pachinyorwa chabva kuPSL, chamangwiza wePSL, Kennedy Ndebele, anoti kusabatika kwaita varidzi vepembe mumitambo yanhasi kwavatuma kumisa mitambo yose ye”match day two” nechinangwa chekuedza kuita tsvakurudzo kuti zvafamba sei.   “Tinoziva kumiswa kwemitambo yose yematch day two izvo zvakonzerwa nekusauya kubasa kwaita varidzi vepembe kumitambo yakasiyana.   “Asi kune vamwe vaenda kunhandare vachida kunoridza asi havana kuzokwanisa kuenderera mberi sezvo vamwe vazongoregedza mitambo yave kuda kutanga.   “Tamboedza kuita hurukuro neZIFA Referees Committee kuti tinzwisise kuti zviri kufamba sei, asi hapana chabuda.   “Tinovimba kuti zvichagadzirika nekukasika,” anodaro Ndebele.   Kusabatika kwevaridzi vepembe kumitambo yanhasi vamwe vanoti zvakonzerwa nekumbomiswa kwaita basa bhodhi reZIFA nhasi neSports and Recreation Commission (SRC).	https://www.kwayedza.co.zw/mitambo-yepsl-yamiswa/
politics	Amai Holland naVaNcube Vofanobata Matomu mu United MDC	MDC inotungamirwa naVa Welshman Ncube yabatana neChitatu zviri pamutemo neMDC Renewal Team mukuumbwa kwebato idzva riri kudaidzwa kuti United MDC. Zvikwata zviviri izvi zvakapandukira MDC inotungamirwa naVa Morgan Tsvangirai mushure mekutadza kuwirirana mune zvakawanda. Vachitaura pakusainwa kwaitwa gwaro rekubatana kwemapato aya, Amai Sekai Holland, avo vanga vakafanobata chigaro chemutungamiri webato mu MDC Renewal Team, vati vaona zvakakodzera kuti mapato avo abatane senzira yekuedza kugadzirisa matambudziko akatarisana nezvizvarwa zve Zimbabwe. Amai Holland ndivo mumwe wevatungamiri achafanobata matomu mu United MDC. Vanga vachitungamirawo chimwe chipoka che MDC, Va Welshman Ncube, ndivo vacgange vakabatawo matomu pamwe naAmai Holland. VaNcube vanoti vaona zvakakodzera kuti vabatane ne MDC Renewal Team kuitira kuti vadzokere mugwara rekuzadzisa zvavakawirirana nevamwe pakavambwa bato re MDC muna 1999. Va Ncube vakabuda mu MDC isati yatsemuka muna 2005 zvichitevera kusawirirana naVa Tsvangirai panyaya yekukwikwidza musarudzo itsva dzedare reseneti. Ukuwo vaimbove munyori mukuru weMDC-T, Va Tendai Biti, nevamwe vavo vakadzingwa mubato iri, vakaumba chikwata chinozviti MDC Renewal Team muna Kubvumbi vachiti pave kuda hutungamiri hutsva hune pfungwa itsva. Zvichakadai, nyanzvi munyaya dzezvematongerwo enyika uye vachishanda vakazvimirira, Va Sidney Masamvu, vanoti mapato ese ari munyika anopikisa Zanu PF anofanira kushanda pamwe chete kuitira kuti awedzere mukana wawo wekukunda musarudzo dzakatarisirwa muna 2018 pakatariswa nyaya dzekusawirirana kuri mu Zanu PF pari zvino. Pakubatana kwaita MDC inotungamirwa naVa Ncube ne Renewal Team kwaitwa pane vemasangano anoshanda akazvimirira pamwe nevamiriri vedzimwe nyika. Dzimwe nyanzvi munyaya dzezvematongerwo enyika dzinoti hadzisi kushamiswa nekubatana kwaitika nhasi nokuti vamwe vevanhu vazhinji kudivi reMDC Renewal Team vakambosiya VaTsvangirai pakapatsanuka bato iri muna Gumiguru 2005 vakaenda naVaNcube. Nyanzvi idzi dzinoti vanhu ava vakazodzoka kuna VaTsvangirai vachiti vakanga vabatana naVaNcube vasingazive tsoro yaivepo yainge yakarongwa. No media source currently available 	https://www.voashona.com/a/mdc-ncube-holland-biti/2536022.html
sports	World Cup: Makochi 7 varova pasi	  VARAIRIDZI venhabvu vanomwe venyika dzakabuda mumakwikwi eFIFA Qatar 2022 World Cup vakatosiya basa zvichitevera kukundwa kwakaitwa zvikwata zvavo.   Apo mitambo yeWorld Cup yegore rino yasvika pamasemi-final iyo ichaona zvikwata zvinoti Argentina ichisangana neCroatia uye France ichitamba neMorocco, varairidzi vanomwe vaive kumutambo uyu vakatosiya basa nezvikonzero zvakasiyana zvichitevera kuburitswa kwakaita zvikwata zvavo kuQatar.   Murairidzi weMexico – Gerardo “Tata” Martino – ndiye akaita wekutanga “kurova pasi” pakaburitswa chikwata chake icho chakatadza kubuda muboka racho muGroup C umo maive nezvikwata zvinoti Argentina, Poland neSaudi Arabia.   Argentina bedzi ndiyo yasara muGroup C.   Martino akateverwa naRoberto Martinez uyo airairidza Belgium akasiyawo basa kuchikwata chemaRed Devils apo chakatadza kubuda muboka racho reGroup F umo maive nezvikwata zvinoti Morocco, Croatia neCanada.   Morocco neCroatia dzichirimo kubva muGroup F.    Roberto Martinez   Belgium ichienda kumutambo weWorld Cup, chikwata ichi pasi rose chaive chakagara pachidanho chechipiri panyika dzinotamba nhabvu, asi kuWorld Cup yakangokwanisa kuhwina mutambo mumwe, ikakundwa mumwe 2-0 neMorocco ndokuzoita mangange 0-0 neCroatia izvo zvakaona ichidzokera kumusha. Pakapera mutambo weCroatia, Martinez akazivisa kuti haasi kuzoenderera mberi ari murairidzi wenyika iyi.   Aive murairidzi weGhana – Otto Addo – akaita murairidzi wechitatu kusiya basa rake zvichitevera kutadza kubudirira kwakaita maBlack Stars kubuda muboka ravo muGroup H.    Otto Addo   Ado akataura kuti ari kusiya basa iri kuti adzokere kuGermany kunoshanda basa rake iro ange achiita kuchikwata cheBorussia Dortmund sa“talent coach”.   Ado akataura achiti aive ane chitsidzo chekuti World Cup painopera aizosiya basa rekurairidza Ghana kunyangwe ikasimudza mukombe uyu.   Zvichitevera kuburitswa kwakaita Korea Republic muRound of 16 neBrazil mumutambo uyo yakakundwa 4-1, murairidzi weKorea Republic, Paulo Bento akabva akandawo mapfumo pasi.    Paulo Bento   Paulo Bento achisiya basa, Luis Enrique akabva amutevera uyo akadzingwa neSpain zvichitevera kukundwa kwakaita La Roja neMorocco.   La Roja yakaburitswa nemaAtlas Lions mumapena sezvo mutambo wezvikwata zviviri wainge wapera uri mangange 0-0.   Enrique akabva atsiviwa naLuis de la Fuente uyo ange achirairidza chikwata cheSpain Under-21.    Luis Enique   Enrique achingodzingwa, akabva ateverwa naTite weBrazil uyo akasiya basa maawa maviri chikwata chake chaburitswa muquarter-final yemutambo weWorld Cup neCroatia.   Chikwata chemaSamba Boys chaitarisirwa zvakawanda kuQatar sezvo change chizere nevatambi vane mukurumbira, asi chakadzorerwa kumusha neCroatia izvo zvakatuma Tite kusiya basa.    Tite   Murairidzi wechinomwe kusiya basa ndiLouis van Gaal uyo ange achiraidza Netherlands.    Louis van Gaal   Van Gaal akasiya mushure mekunge chikwata chake chaburitswa muquarter-final neArgentina uye akabva atotsiviwa naRonald Koeman uyo akamborairidza chikwata ichi kare.	https://www.kwayedza.co.zw/world-cup-makochi-7-varova-pasi/
business	Varairidzi Vanoti Vanoda Kutambiriswa Madhora ekuAmerica	Varairidzi vakawanda vanoti mari yavapihwa nhasi nehurumende yekuti vayamurike ishoma zvikuru vachiti chavari kuda imari yavaitambira iri yemadhora ekuAmerica. Mumwe mudzidzisi wekwaChiendambuya kwaRusape, VaFambayi Fambayi, vati mari iyi ishoma zvikuru sezvo pasina zvainokwanisa kutenga.\n\nSachigaro werimwe sangano revadzidzisi vekumaruwa reAmalgamated Rural Teachers of Zimbabwe, VaObert Masaraure, vati kunyange mari iyi ikabatanidzwa nemari dzemihoro yavo haidarike madhora zviuru zvishanu zvinodiwa kuti mhuri yevanhu vashanu vararame pamwedzi.\n\nMunyori mukuru weProgressive Teachers Union of Zimbabwe, VaRaymond Majongwe, vati wochiri kunetsa ndechekuti mari iyi haina kubuda munhaurirano uye ishoma zvekuti hairaramise vadzidzisi vari\nkukwangwaya nenhamo. Mukuru weZimbabwe Teachers Association, VaSifiso Ndlovu, vati mari yawedzerwa yakafanana nemutero wembwa. Vati vadzidzisi vanofanirwa kuwedzerwa mari kuti idarike madhora zviuru gumi nezvishanu kuti vararame sevanhu.\n\nHurumende inoti yafanopa vadzidzisi mari iyi kuti vafanobatsirikana apo vanenge vachiita nhaurirano munyaya dzemari yemihoro. Mune imwewo nyaya, vadzidzi vakawanda vapfekedzwa nguwani dzedzidzo vari kumba kana kuti virtual nekuda kwekutyirwa kuti vakaungana pachikoro cheChinhoyi University of Technology sezvavanogaroita makore ese, vano paradzira chirwere cheCovid-19. Mumwe aswera akapfeka nhumbi dzedzidzo nhasi ari kumba ndiMuzvare Vimbainashe Chitauro avo vati vaishuwira kupemberera zuva ranhasi vari kuchikoro nevamwe. Muzvare Chitauro vati vatadza kuona zvanga zvichiitwa kuchikoro sezvo vanga vasina mabhanduru ekuvhura madandemutande.  Asi mumwe wevakanzi vange vari pachikoro nhasi nekuti vakaita zvidzidzo zvepamusoro, VaIgnatius Sakala, vati mufaro wavo mushoma sezvo vamwe vavakadzidza navo vatadza kunge vari pachikoro. Mutungamiri wenyika, VaEmmerson Mnangagwa, vapfekedza vadzidzi vakapedza zvidzidzo zvavo vanosvika zviuru zviviri nemazana maviri nemakumi mapfumbamwe nevaviri, asi vazvinji vavo vanga vari kudzimba dzavo vachiona zvanga nzvichiitika padandemutande. No media source currently available 	https://www.voashona.com/a/zimbabwe-teachers-demand-salaries-in-american-dollars/5606830.html
business	Vashandi veHurumende Votarisirwa Kusangana neVamiriri veHurumende Kuzeya Gakava reMihoro	Vamiriri vevashandi vehurumende vari pasi pesangano reApex Council vari kutarisirwa kusangana zvakare mangwanani ano nevamiriri vehurumende pamusangano weNational Joint Negotiating Council, uyo unotarisirwa kugadzirisa gakava renyaya dzemihoro. Mapoka maviri aya akasangana zvakare svondo rapera neChishanu, asi musangano uyu unonzi hauna chawakaburitsa mushure mekunge vashandi varamba kutambira zvakanga zvaiswa patafura nehurumende, izvo zvinonzi zvaizosiya mushandi anotambira muhoro wepasi achitambira mihoro iri pakati pemadhora zviuru zviviri nemazana maviri nezviuru zvitatu nemazana mashanu zvemadhora emunyika pamwedzi. Munyori mukuru musangano reApex Council VaDavid Dzatsunga vanoti vanotarisira kuti musangano weMuvhuro uyu uchagadzirisa zvichemo pamwe nekutambura kwevashandi vehurumende. VaDzatsunga, avo vasina kuda kubuda pachena kuti hurumende yakanga yakapfumateyi pavakasangana svondo rapera, vanoti hurumende yakanga yadzoka yakwidza zvishoma zvayaive nazvo kubva pamusangano wavakanga vamboita asi vakada kutanga vambonzwa kubva kunhengo dzavo vasati vaita zvemusoro wavo. Chimwe chinonzi chakatadza kuwiriranwa yaive nyaya yekuti mari idzi dzotambiriswa vashandi kubva mwedzi upi sezvo hurumende ichinzi yaida kuti itange kupa vashandi vayo mihoro mitsva iyi muna Kukadzai, asi vashandi vachida kuti vatange kutambiriswa mari idzi mwedzi uno waNdira. Pari zvino vashandi vehurumende havasi kuenda kumabasa mazuva ose, vachiti havachakwanisa kuti vange vachiwana mari dzekufambisa. Mwedzi wapera hurumende yakavapa mari dzekubatsirikana dzaisvika kumadhora mazana manomwe, asi VaDzatsunga vanoti hadzina zvikuru zvadzakavabatsira nazvo sezvo vashandi vagara vanyura mumadhaka nekuda kwenhamo. Vashandi vehurumende vagara gore negore vachinetsana nemushandirwi kuti vawedzerwe mihoro inoita kuti vakwanise kurarama, ukuwo hurumende ichiti homwe dzayo dzakabooka. No media source currently available 	https://www.voashona.com/a/zimbabwe-civil-servants-njncdavid-dzatsunga/5261546.html
politics	Vaimbove Mutungamiri weHurumende yeJapan, VaShinzo Abe, Vanourayiwa	Vaimbove mutungamiri wehurumende yeJapan, VaShinzo Abe, vapfurwa ndokufa apo vanga vachitaura pamusangano wekutsvagira bato ravo rutsigiro kumawirira kweJapan. VaAbe, avo vanga vave nemakore makumi matanhatu nemanomwe ekuberekwa, vashaya vari mune chimwe chipatara muNara, umo vanga vachirapwa vari zvichitevera kupfurwa kwavaitwa nepfuti inenge yakagadzirwa kumba. Vanga vachitaura vari panokwirirwa zvitima muguta reNara, kumabvazuva kweOsaka, apo vasvikira nekugotsi kwavo nemurume anga aine pfuti uyo avapfura. Mavhidhiyo ari kutenderera pamadandemutande anoratidza kuti vanga vachiona zvanga zvichiitika vamboedza kuvabatsira. VaAbe vakapinda muhofisi muna 2006 vakatonga kwegore vachizodzoka zvakare muna 2012 kusvika muna 2020 apo vakazosiya chigaro nekuda kwehutano hwavo.	https://www.voashona.com/a/6651306.html
health	Bazi rezveHutano Rinoti neSvondo Hakuna Akafa neCovid-19 Uye Vatanhatu Chete Ndivo Vakabatwa neChirwere Ichi	Bazi rezvehutano rinoti vanhu vatanhatu chete ndivo vabatwa nechirwere cheCovid-19 munyika yose pavanhu vanodarika mazana matanhatu nevaviri kana 602 vavhenekwa uye hapana kana mumwe chete akafa. Vanhu vakabatwa nechirwere cheCovid-19 ava vose havana nhoroondo yekumboshanya kunze kwenyika. Izvi zvave kureva kuti huwandu hwevanhu vabatwa nechirwere ichi hwasvika pazviuri zvitanhatu zvine mazana mana negumi nevaviri kana kuti 6,412. Huwandu hwevanhu vafa nechirwere cheCovid-19 munyika huchiri pazana nemakumi mapfumbamwe nevatanhatu kana kuti 196. Vanhu vapora vanosvika zviuru zvishanu zvine makumi matanhatu nemumwe kana kuti 5, 061 zvichitevera kupora kwevanhu vashanu kuMashonaland East. Dzimwe nyanzvi munyaya dzezvehutano nehama dzevafi dzinoti vamwe vanhu vari kufa vangadai vasiri kufa dai vashandi vemuzvipatara kusanganisira vakoti navanachiremba vasiri kuramwa mabasa. Mutevedzeri wemutungamiri wenyika vari gurukota rezvehutano VaConstantino Chiwenga vari kukurudzira vashandi ava kuti vadzokere kumabasa zvichemo zvavo zvichizeyiwa asi zvinenge zvakona n’anga murapwa achida. Sachigaro weHealth Services Board Dr Paulinus Sikosana vatendawo kuStudio 7 kuti hapana chati chafamba muhurongwa hwekuti vashandi mubazi rezvehutano vadzoke kumabasa. Mutungamiri wesangano revakoti reZimbabwe Nurses Association VaEnoch Dongo vanoti havasi kuzodzokera kumabasa kusvika zvichemo zvavo zvagadziriswa. No media source currently available Zvichakadaro, mashoko atumirwa studio 7 neAfrican Union achibva kuAfrica Centers for Disease Control and Prevention anoratidza kuti vanhu miriyoni imwe chete nezviuru mazana maviri kana kuti 1, 2 million vabatwa nechirwere ichi muAfrica. Vafa vasvika zviuru zviri nemakumi mapfumbamwe nemazana mana nemakumi matatu kana kuti 29, 430. Vapora vave kuda kusvika zviuru mazana mapfumbamwe zvine makumi matanhau nemapfumbamwe kana kuti 969, 000. Huwandu hwevanhu vabatwa nechirwere checoronavirus pasi rose hwadarika mamiriyoni makumi maviri nemashanu kana kuti 25 million.  Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vanhu vafa nechirwere ichi muAmerica vadarika zviuru zana ne makumi masere nemaviri kana kuti 182,000. Vafa pasi rose vachidarika zviuru mazana masere zvine makumi mana nematatu kana kuti 843, 000. Vapora vachidarika mamiriyoni gumi nematanhatu nezviuru mazana mana kana kuti 16, 4 million.   	https://www.voashona.com/a/bazi-rezvehutano-rinoti-nesvondo-hakuna-akafa-necovid-19-uye-vatanhatu-chete-ndivo-vakabatwa-nechirwere-ichi/5563970.html
business	ZACC Yovimbisa Kuvhura Mamwe Mahofisi Matatu Kuitira Kurerutsa Mabasa Ayo	"Komisheni inorwisana nehuwori munyika, yeZimbabwe Anti-Corruption Commission, ZACC, inoti iri kutarisira kunge yave nemahofisi anoshanda mumatunhu matanhatu emunyika mukupera kwegore rino senzira yekuedza kurerutsa mashandiro ayo. Mashoko aya, ayo ataurwa nemumwe wemakomishina uye vari mutauriri weZACC, VaJohn Makamure, anotevera nyunyuto yabuda muvanhu vanga vari pamusangano waitwa maMutare wekuzeya mashandiro akanaka ekomisheni iyi, kana kuti Draft National Anti-Corruption Strategy. VaTakashinga Mashayahanya mumwe wevagari vemaMutare vange vari pamusangano uyu. VaMashayahanya vanoti sangano reZACC rinosungirwa kuwanzira mimwe yemisangano yaro kumaruwa kune vanhu vakawanda uye nekune mamwe maguta, kwete kungorambira vari kuguta guru reHarare. ""Tinoziva kuti ZACC iri kuedza kuita basa rakanaka asi inofanirwa kuonekwa kuti yambosungawo vamwe vanhu vachipika here kwete kungoti kune ZACC pasina asungwa. Tinoda kuti ZACC iwonekwe kwese kumisha, kumaruwa ichiita basa kuti vanambuya nevana vechikoro vazive nezvebasa rayo, kwete kuwandira mumaguta makuru chete."" Mumwe wevanga vari pamusangano, VaFarai Matebvu vanoti ZACC iri kuita basa rayo zvakanaka, asi kuti vanovimba kuti kumhan’arwa nekuferefetwa kwedzimhosva kuitwe kwaaawanda, kwete mumaguta makuru chete. ""Kumaruwa kunosungirwa kunge kuchisvikwawo nekuti kune nyaya dzehuwori dziri kuitwa ikoko vanhu vasingazivi kwekuenda, saka misangano yekuzivisa vagari zvekuita panenge paitwa huwori ikodzero yemunhu wose kuti ange aine zivo. Misangano yavo veZACC ngaiparadzirwe kwakawanda munyika yose."" Asi VaMakamure vanoti itarisiro yavo kuti panopera gore rino ZACC inge yave nemamwe mahofisi mumatunhu anoti Mutare, Masvingo uye Marondera kuwedzera pane mamwe ari MUHarare, Bulawayo nekuGweru. ""Tinofanirwa kunge tavhura ma-offices edu kumaprovinces ose emuZimbabwe, gore rino tinovhura anokwanisa kuita six, asi izvezvi tine three aripo, Harare, Gweru neBulawayo, saka ZACC inenge yave mamwe maregions six muZimbabwe kuti vanhu vakwanise kuzouya kurepota nyaya dzehuwolri, kana corruption nekunzwa mamwe maprogram edu atinoita ane chekuita necorruption,"" VaMakamure vanodaro. VaMakamure vanoti chimwe chechiri kunonotsa kuvepo kwemahofisi aya ndechekushaikwa kwemari yakakwana uye zvishandisiro zvinosanganisira vashandi vakadzidzira mabasa sezvo vachida kubhadharwa zvakaringana nemabasa avo. ""Chatinoda kuti tiite ndechekuti mahofisi atiri kuzovhura aya munofanirwa kunge muine nayanzvi ma-officers arimo achikwanisa kupindura nekugadzirisa zvichemo zvekotapusheni; tinenge tichida kuti chinangwa chekuvhura mahofisi aya chinge chichozadzikiswa, by 2021 tinofanirwa kunge tatove kuna-districts akawanda emunyika kujti tipedze huwori."" VaMakamure vanoti komisheni yavo iri kugadzirawo zviverengwa zvevanhu vasingaone zveBraille nevamwe vanoshandisa mutauro wemaoko, kana kuti sign language. Musangano wanhasi wapindwa nevemapoka ehurumende akasiyanasiyana uye vemapoka anoshanda akazvimirira akaita seTransparency International Zimbabwe nemamwe. No media source currently available  "	https://www.voashona.com/a/zimbabwe-zacc-new-offices-mutare-john-makamure/5301213.html
sports	FC Platinum Yotatsurana neEsperance muCaf Champions League	Vatsigiri venhabvu munyika vane mukana wekuona chikwata chine mukurumbira muAfrica uye chine mukombe weCAF Champions league cheEsperance icho chiri kutamba neFC Platinum mangwana kuBarbourfields Stadium kuBulawayo. Esperance yakasimudzamukombe weCAF Champions katatu uku FC Platinum yakapinda mumini League kekutanga iri kutatarika zvakasimba ichikwanisa kungoita mapoinzi maviri chete pamitambo mishanu zvichireva kuti ndiyo iri pasi muGroup B. Esperance ndiyo iri pamusoro mugungano iine mapoinzi gumi nerimwe. FC Platinum yakatobuda mumakwikwi aya kare zvekuti changosara kungobudawo nechiremera nekukunda chikwata chine mukurumbira ichi. Pamusoro pemikombe mitatu yeCaf Champions League, Esperance yakambotora zvekare mukombe weAfrica Super Cup pamwe neweCaf Confederation Cup. Payakapedzisira kutamba mumakundano aya kuSouth Africa, FC Platinum yakaita rombo rakaipa apo yakakandwa chibodzwa, mutambo wave kupera vakatungamira 2-1, mutambo uyu ndokupera uri mangange Mumwe muteveri wechikwata ichi Muzvare Olivia Mushipe vanoti FC Platinum ikatamba sezvayakaita neOrlando Pirates kuOrlando Stadium masvondo maviri apfuura inokwanisa kudonhedza gomo guru remuAfrica iri. Imwe nhengo yeZimbabwe National Soccer Supporters Association VaObert Masvotore vanoti FC Platinum haifanire kuvhundutsirwa nemazita nekuti zvikwata zvakaita seEsperance zvinoroveka. Mumwe muteveri wechikwata ichi vaMaxwell Mufandaedza vanoti vachitarisa matambiro avakaita kuTunisia, negadziriro yavaita ikozvino, varikuona chikwata chavo chichikunda, vachitiurira zvibodzwa. Asi FC Platinum inennge isina vatambi vatatu mumutambo uyu nekuda kwemacards avakapihwa, vatatu ava vanoti Gift Bello, Elvis Moyo naKelvin Madzongwe. Pavakatambira kuTunis, FC Platinum yakarohwa 2-0 mumutambo uyo vakatambisa mikana yakawandisa. UEFA Champions Mune mamwe makwikwi ange akatarisirwa nevakawanda eUEFA Champions league, draw yemaquater finals yemutambo uyu yakamira yakadai Ajax vs Juventus Liverpool vs Porto Tottenham vs Manchester City Manchester United vs Barcelona No media source currently available 	https://www.voashona.com/a/fc-platinum-yotatsurana-neesperance-mucaf-champions-league/4830989.html
politics	Zimbabwe Inocherechedza Zuva reMagamba VaMugabe Vachishora Vanopikisa	Zimbabwe yakacherechedza zuva remagamba nemusi weMuvhuro mutungamiriri wenyika,VaRobert Mugabe vachishora zvakaitwa nemasoja zvekurova mapurisa nguva pfupi yapfuura vachiti izvi zvinokanganisa mabasa ekuchengetedza nyika. Vachitaura pamarinda eHeroes Acre, VaMugabe vakati vakataura nevakuru-vakuru vemasoja vakavaudza kuti izvi hazvifaniri kuitika zvakare. VaMugabe vatiwo vanoda runyararo sezvo nyika yatarisana nesarudzo dzegore rinouya. Mukuru webato re Multi Racial Christian Democracts, VaMathias Guchutu, vaudza Studio 7 kuti mashoko aVaMugabe akanaka chose sezvo nyika ichifanira kuva nerunyararo. VaMugabe vakashorawo vamwe varimi vechitema avo vati vave kushanda nevamwe varimi vechichena avo vakambenge vatiza munyika. Mutungamiri wenyika akashorawo vamwe vanhu vemuZimbabwe avo vati vanotsigira zvirango zvehupfumi zvakatemerwa Zimbabwe nenyika dzakaita seBritain. Vakaenderera mberi vachitiwo hazvigoni kuti nhengo dzebato rinopikisa dziradzikwe panzvimbo inovigwa magamba yeHeroes Acre. Mumwe mugari wemuHarare, VaJonstone Chirwai vaudza Studio 7 kuti zuva remagamba rakakosha chose uye vanhu vemuZimbabwe vano remekedza magamba kunyange hazvo vasiri kufara nemaitiro emamwe magamba akaita semutungamiriri wenyika VaMugabe. Vatiwo zuva remagamba izuva ravanonyanyorangarira magamba aya asina kudzoka kubva huhondo. Mukuru webato rinopikisa reFreezim Congress, VaJoseph Busha vati zuva remagamba rakakosha chose uye magamba ose anofanira kuchengetedzwa nehurumende. Mumashoko avo pazuva remagamba, mutungamiriri webato guru rinopikisa reMovement for Democractic Change, VaMorgan Tsvangirai, vati zuva riri rakakosha chose uyewo zvinofadza kuti vakarwa muhondo yerusununguko vave kuonawo kuti vakarwira munhu mumwe chete nemhuri yake. Vakaendera mberi vachiti magamba akarwisa hurumende yehudzvanyiriri yeRhodesia asi hapana kana mutsauko uripo pakati payo nehurumende yaVaMugabe. VaTsvangirai vati vanhu vese vanofanira kunyoresa kuti vavhote musarudzo dzegore rinouya kuitira kuti vachengetedze rusununguko rwavo. Vatiwo vechidiki havafanire kubatwa kumeso naVaMugabe pamisangano yavari kuita mumatunhu akasiyana siyana, vachiti vechidiki ava vanofanira kuziva kuti remangwana renyika riri mumaoko mavo. No media source currently available  	https://www.voashona.com/a/3985251.html
health	VaMnangagwa Vanoshanyira Glen View Yanetseka neKorera	Mutungamiri wenyika, VaEmmerson Mnangagwa, vashanyira musha weGlen View uko kwapararira chirwere chekorera panguya iyo hurumende ichiti iri kuda mari inodarika mamiriyoni makumi matanhatu emadhora achashandiswa mukurwisa nechirwere ichi. VaMnangagwa vatambirwa nemufaro mukuru nevatsigiri veZanu PF vanga vaungana pachipatara pamwe nevana vechikoro vanga vachibva kuchikoro pavaenda kunoona vanhu vari kurwara nechirwere chekorera mumusha unogara veruzhinji muGlen View. Vachitaura pazvitoro zveTichagarika zviri mumusha weGlen View mushure mekushanyira chipatara cheGlen View Polyclinic uko kuri kurapwa vanhu vakati kuti vari kurwara nechirwere chekorera, VaMnangagwa vati hurumende yavo ichabatsira kanzuru yeHarare mukutakurwa kwemarara, kugadzirwa kwepombi dzinotakura tsvina pamwe nekuwanisa vagari mvura yakachena kuitira kuti chirwere chekorera chipere muHarare uye chisarambe chichipararira kune dzimwe nzvimbo dziri kunze kweHarare. VaMnangagwa vakurudzirawo kuti veruzhinji vagare vakashambidzika pose pavari kuti vasatapurirane chirwere ichi. Meya weguta reHarare, VaHerbert Gomba, avo vanga varipowo pashanywa naVaMnangagwa, vati sekanzuru vari kuedza pose pavanogona napo kuti chirwere ichi chisarambe chichipararira. VaGomba vati pane zvibhorani zviviri zvavatovhrara zviri muGlen View zvange zvave kukonzera kupararira kwechirwere chekorera. Mugari wekuGlen View, Amai Mascelyn Chibweya, vaudza Studio 7 kuti vari kufara zvikuru kuti kanzuru iri kugadzira pombi idzo dzanga dzave kusanganisa mvura yekunwa pamwe netsvina kana kuti masuweji. Mumwe mugari wemuGlen View, VaJoe Kadzviti, vati zviuru nezviuru zvevanhu zvingadai zvakafa dai pasina kumhanyidzana kuri kuitwa nevemasangano akazvimirira, vemabhizimusi, kanzuru pamwe nehurumende mukurwisana nechirwere ichi icho chapfunya chisero muHarare. Gurukota rezvemari, VaMthuli Ncube, vaparura homwe yavari kukumbira kuti izadzwe nemari neveruzhinji yakanangana nekurrwisa chirwere chekorera. VaNcube vati hurumende iri kuda mari inodarika mamiriyoni makumi matanhati emadhora ichashandiswa mukurwisa chirwere chekorera. Gurukota rezvehutano, VaObediah Moyo, vanoti pane vanhu makumi matatu nevaviri vafa nechirwere chekorera kusvika pari nhasi uye huwandu hwevanhu vari kubatwa nechirwere ichi hwave kudzikira. Chirwere chekorera chakauraya vanhu vanodarika zviuru zvina muna 2008. No media source currently available 	https://www.voashona.com/a/mnangagwa-visits-cholera-striken-glen-view/4578751.html
health	Varwere Voomerwa neHupenyu Sezvo Vanotengesa Mishonga Vovhara Zvitoro	Zvimwe zvitoro zvinotengesa mishonga kana kuti mapharmacies zviri kuvharwa kune dzimwe nzvimbo nekusamira zvakanaka kwezvinhu munyaya dzezvehupfumi. Sangano reZimbabwe Association of Doctors for Human Rights (ZADHR) rinoti bazi rezvehutano riri panguva yakaoma nemamirirro akaita zvinhu munyika. Mutungamiri we sangano rePharmaceutical Society of Zimbabwe (PSZ), Amai Portia Mwendera vanoti kushaikwa kwemari yekuti vatenge mishonga nezvinodiwa kugadzira mishonga munyika ndizvo zvauraya basa revanotengesa nekugadzira mishonga. Sangano reZimbabwe Diabetes Association, rinotungamirirwa nevave mutevedzeri wegurukota rezvehutano, Doctor John Chamunorwa mangwiro rinoti riri kushingirira kutsvaga nzira dzekubatsira nadzo varwere veshuga kuti vawane mishonga pachena senzira yekubatsira varwere munyika. Doctor mangwiro vati vakabatikana uye havakwanisi kutaura zvizhinji maerrano nekushaikwa kwemishonga munyika. Nyanzvi munyaya dzezvemishonga vachishanda nekambani yeAfro Pham Pharmacies, VaMartin Chinembiri vanoti kana bhanga guru renyika re RBZ rikasagadzirisa nyaya dzezvehupfumi munyika kuti vemakambani nezvitoro vagone kuwana mari dze kuAmerica dzinodiwa kuti vahodhe zvakanaka, hapana chinofamba. Vanotiwo izvi zviri kusiya varwere vakaomerwa ne hupenyu. No media source currently available   	https://www.voashona.com/a/varwere-voomerwa-nehupenyu-sezvo-vanotengesa-mishonga-vovhara-zvitoro-/4604606.html
politics	Kupokana Pakati peHurumende neVarairidzi Koenderera Mberi	Bazi rezvedzidzo yepasi riri kushora zvikuru mamwe masangano evarairidzi nekuramwa mabasa kwaari kuita panguva yekunyora bvunzo. Mutauriri mubazi rezvedzidzo, VaTaungana Ndoro, vari kushora zvikuru sangano reAmalgamated Rural Teachers’ Union of Zimbabwe (ARTUZ) nekukuridzira varairidzi kuramwa mabasa vana vechikoro vatarisana nekunyora bvunzo dze “O Level” ne “A Level kutanga Muvhuro uno. Mamwe masangano anomirira varairidzi, anosanganisa reProgressive Teachers Union of Zimbabwe (PTUZ), ARTUZ, Zimbabwe National Teachers Union ne Educators Union of Zimbabwe azivisa kuti nhengo dzawo hadzisi kuzonyoresa bvunzo idzi kana hurumende isingavabhadhari kuita basa iri. \n\nAsi rimwe sangano rinomirira varairidzi ava, reZimbabwe Teachers’ Association rati richapinda mumusangano nehurumende rigoona kuti nhengo dzaro dzinganyoresa bvunzo idzi here. Ukuwo, sangano reARTUZ rinoti harisi kuzopinda mumusangano washeedzwa neNatolnal Joint Negotiating Council (NJNC) uyu, richiti kanzuru iyi inorwira zvido zvehurumende, kwete zvevashandi. Munyori mukuru weARTUZ, VaRobson Chere, vaudza Studio 7 kuti kanzuru yeNJNC haisi pamutemo kana zvichitariswa mubumbiro remutemo ra2013. VaChere vanoti chimwe chiri kushorwa nesangano ravo ndechekuti vamwe vamiriri vevashandi havana kusheedzwa kumusangano uyu. No media source currently available  	https://www.voashona.com/a/zimbabwe-teachers-unions-in-arms-aganst-govt-for-invigilation-pay/6322638.html
sports	Zimbabwe Yosangana neChishanu neSouth Africa Murwendo rweMakwikwi e2022 World Cup	Chikwata chenhabvu chenyika chinoti chinovimba zvikuru kuti chichakunda South Africa mangwana mumutambo we2022 World Cup kunyange hazvo chasangana nematambudziko makukutu munzira yemutambo uyu. Chikwata chemaWarriors, icho chiri kupinda munhandare mangwana chisina vatambi vacho vanomwe vari kutambira kuEngland, chinoti chine mukana mukuru wekubuda nemapoinzi ose ari matatu apo chichasangana neSouth Africa muNational Sports Stadium. azvo vasina vamwe vatambi. Vatambi vanomwe vanotamba kuEngland kusanganisira Marvelous Nakamba weAston Villa havana kuuya kumutambo uyu nemhaka yemitemo yeCovid 19 iri munyika iyi. Vamwe vaviri vakabva kuSouth Africa, Knox Mutizwa naButholezwe Ncube, havasi kutamba zvekare mushure mekunge vaonekwa vaine chirwere cheCovid 19 pakaitwa ongororo yechirwere ichi pagadziriro yavo. Asi vatambi varipo havasi kutarisa zvese izvi mubati wepagedhe, Washington Arubi, achiti vakatomirira kupinda munhandare. Arubi anoti zvakakosha kuti vabude nemapoinzi ese matatu mumutambo uyu. Maneja wechikwata cheZimbabwe,VaWellington Mpandate, vanoti hapana chimwechavari kutarisira kunze kwekukunda mumutambo uyu. South Africa, iyo ine murairidzi mutsva, Hugo Broos wekuBelgium, ine vatambi vaviri vamiswawo zvekare kutamba mutambo uyu nemhaka ye Covid 19 iyi. Asi Zimbabwe yaunganidza vamwe vatambi vayo vane mukurumbira kusanganisira Knowledge Musona, Tino Kadewere, Marshall Munetsi, naKhama Billiat. Godknows Murwira, uyo akashevedzwa mushure mekunge vatambi vekuEngland vatadza kuuya, anoti mukamba meZimbabwe mune tarenda nekubatana zvekuti Bafana Bafana haimire. Kunze kweSouth Africa neZimbabwe zvimwe zvikwata zviri mugungano iri iGhana neEthiopia idzo dziri kusangana muAccra mangwana zvekare. Chikwata chinopedza chiri pamusoro soro mugungano iri ndicho chinoenderera mberi nemakundano aya. MaWarriors ari kusangana neEthiopia muAddis Ababa neMuvhuro. No media source currently available 	https://www.voashona.com/a/zimbabwe-warriors-face-bafana-bafana-of-south-africa-in-a-2022-world-cup-qualifiers/6190435.html
health	ZimRights Yoendesa Hurumende kuMatare Ichida Kuti Pajekeswe Hurongwa hweKurwisa Covid-19	Sangano rinorwira kodzero dzevanhu munyika reZimbabwe Human Rights\nAssociation, ZimRights, raendesa hurumende kudare repamusoro kuitira kuti imanikidzwe kuzivisa veruzhinji hurongwa hwekubayiwa kwenhomba yeCovid-19 munyika yose. Mukuru weZimRights, VaDzikamai Bere, vanoti vakafunga zvekutora danho rekuendesa hurumende kumatare edzimhosva sezvo veruzhinji vasiri kuziva\nnezvehurongwa hwehurumende.\n\nVaBere vanoti ibasa rehurumende kuti vanhu vawane zvose zvinoita kuti\nvave nehutano hwakanaka pamwe nekudzivirirwa kwezvirwere zvinogona\nkuvauraya.\n\nPatabvunza kuti vave papi nenyaya yavakanyorera hurumende svondo\nrapera mutauriri weZimbabwe Lawyers fir Human Rights, VaKumbirai Mafunda, vanoti havana mhinduro yavakawana nokudaro magweta avo azoyamura sangano reZimRights kuti risvitse nyaya iyi kumatare edzimhosva. VaMafunda vanoti svondo rakapera vakangonyora tsamba kuhurumende kuti izivise vanhu nezvechirwere cheCovid-19 uye kuti ndeapi matanho airi kutora kuzivisa veruzhinji nemitauro yavanonzwisisa.\n\nZimbabwe iri kuwana mushonga wenhomba kubva kuChina iyo inoti\nmushonga uri kuuya muno wavepo wangomirira kutumirwa kuno. Mimwe mishonga ichapihwa Zimbabwe pasi pechirongwa cheCOVAX iyo ichaona vanoshaya mamiriyoni matanhatu vachibayiwa nhomba iyi. Dzimwe nyika dzakaita seKenya, Botswana, Ghana, Rwanda neSouth Africa dzakatozivisa nhomba dzadzakatenga pamwe nemari dzadzakachengetera kutenga nhomba yechirwere cheCovid-19. Asi Zimbabwe, kuburikidza nemutungamiri wenyika, VaEmmerson Mnangagwa, ichatengawo mishona nemari inoita zana remamiriyoni emadhora, kunyange hazvo paine mutauro wekuti hurumende haisati yapihwa mvumo yekushandisa mari iyi kutenga nhomba sezvo pasina mari yekuita izvi mubhajeti rayo ra 2021. No media source currently available 	https://www.voashona.com/a/zimbabwe-rights-organization-takes-government-to-court-over-lack-of-transparency-on-covid-19-crisis/5765569.html
business	Hurumende Inotadza Kuwirirrana neVashandi Vayo	Hurumende yatadza kuwirirana nevashandi vayo panyaya yemari dzemihoro zvichitevera musangangano waitwa nhasi pasi pegungano reNational Joint Negotiating Council, NJNC. Musangano waitwa uyu hauna chawabuda nacho sezvo vashandi varamba kutambira zvikamu gumi kubva muzana zvavanga vapihwa nehurumende vachiti zvikamu izvi idonhwe mugungwa. Mutevedzeri wemunyori mukuru muApex Council, VaGibson Mushangu, vaudza Studio 7 mushure memusangano uyu kuti paita gakava rakakomba pakati pavo nehurumende mumusangano uyu. VaMushangu vati hurumende yanga yavapawo mari inoita mamiyoni zana nemakumi matanhatu emadhora ekuti vagovane sevashandi kubva muna Kurume kusvika muna Zvita wegore rino. VaMushangu vati vachagara pasi mangwana semasangano ese anomirira vashandi vehurumende voona kuti votora gwara ripi vachiti vacharamwa mabasa kana mazuva akatarwa pamutemo kuti vazivise mushandirwi nezvekuda kuramwa mabasa akwana. Vanga vachitungamira chikwata chehurumende, VaSimon Masanga, vaudza Studio 7 kuti homwe yehurumende yakabooka zvekuti havakwanise kubhadhara vashandi vehurumende nemadhora ekuAmerica sezvavari kuda. Zvichakadai, mutungamiri werimwe remasangano anomirira vadzidzisi reAmalgamated Rural Teachers Union of Zimbabwe, VaObert Masaraure, vati hurumende iri kuita dambe nevashandi vayo zvichitevera zvaiswa patafura nehurumende. Vakafanobata chigaro chegurukota rinoona nezvevashandi, VaJuly Moyo, pamwechete negurukota rezvemari, VaMthuli Ncube, vanga vasiko kumusangano weNJNC uyu uye nharembozha dzavo dzanga dzsingapindi pataenda pamhepo. No media source currently available 	https://www.voashona.com/a/zimbabwe-government-in-deadlocked-talks-with-civil-servants-gibson-mushangu-obert-masaraure/4737685.html
sports	MaGems otarira mberi	  MUTUNGAMIRI wevatambi vechikwata chenyika chenetball chemaGems, Felisitus Kwangwa, anoti gadziriro dzekuenda kuWorld Cup gore rinotevera dzinotanga iko zvino sezvo vanoda kunorwa semvumba kumutambo uyu.   MaGems akadadisa nyika zvekare svondo radarika zvichitevera kuhwina kwaakaita tikiti rekuenda kuNetball World Cup 2023 iyo ichatambirwa kuSouth Africa.   Chikwata chenyika ichi chiri kudzokera kumakwishu aya uko chakamboenda mugore ra2019 kuLiverpool, kuEngland.   Muhurukuro neKwayedza, Kwangwa anoti zvinhu zvinofadza kutungamirira nyika yake kumutambo mukuru uyu.   “Ndinonzwa manyukunyuku kupihwa chiremerera ichi chekutungamira nyika yangu kumutambo mukuru uyu.   “2019 ndaivepo zvekare ndiri mutevedzeri waPerpetua Siyachitema saka kupihwa mukana wekutungamirira nyika yangu chiremerera chikuru uye ndinotenda.   “Sechikwata, ndinovimba kuti tichanotamba zvinonwisa mvura kuWorld Cup nekuti takambokuenda uye tave kuziva zvinodiwa kuti tigohwina,” anodaro.   Kwangwa, uyo anotambira chikwata cheSurrey Storm kuEngland, anoti murwendo rwavo kuenda kuWorld Cup vanoda kutamba mitambo yehushamwari yakawanda sezvo ichibatsira zvakanyanya mugadziriro dzavo.   “Kutanga iko zvino tinofanirwa kutamba mitambo yehushamwari yakawanda yekugadzirira iyo ichatibatsira zvikuru patichaenda kuSouth Africa.   “Mitambo yehushamwari yakakosha, ndiyo yega nzira ichatibatsira mugadziriro dzedu,” anodaro Kwangwa.   MaGems akabudirira kuenda kuWorld Cup zvichitevera kupedza kwaakaita ari pechitatu mumitambo yeAfrica Qualifiers yakatambirwa kuSouth Africa svondo radarika.   Chikwata chenyika ichi chakapedza chiri kumashure kweSouth Africa neMalawi.   Kumitambo iyi, maGems akatamba mitanhatu ndokuhwina mina uye akakundwa miviri neSouth Africa neMalawi ndokuhwina menduru yebhuronzi.   Dunhu reAfrica kuWorld Cup richange rakamirirwa neZimbabwe, South Africa neMalawi.	https://www.kwayedza.co.zw/magems-otarira-mberi/
health	Sangano reFamily Aids Caring Trust Rosvitsa Makore Makumi Matatu	Sangano reFamily Aids Caring Trust, FACT rapemberera kusvitsa kwaro makore makumi matatu raumbwa richipa vagari vekwaMutare mukana wekuvhenekwa pachena zvirwere zvakasiyana-siyana zvinosanganisira gomarara, HIV, kuchecheudzwa nezvimwewo. Vanhu vakawanda vemaMutare vafara zvikuru mushure mekubatsirwa nenyanzvi munyaya dzehutano pahurongwa hwekucherechedza mabasa anoitwa neFACT. Mumwe wevabatsirwa ndiAmai Bekiwe Mazuru avo vane gomarara. Amai Mazuru vati vafara nekubatsirwa kwavaita sezvo vasina mari yekuti vavhenekwe zvirwere. Studio 7 yataura nevabatsirwa avo vange vachirumbidza zvaitika izvi. Mumwe mugari wemuguta iri, VaAleck Matega, vafara zvikuru sezvo ivo nemhuri yavo, vabatsirwa pasina muripo. VaSolomon Makina, avo vanoshanda nesangano reFACT, vanoti chiitiko ichi chimwe chezvironga zvavari kuita mumatunhu akawanda munyika. Sangano reFACT rakatanga kwaMutare ndokuzopinda mumatunhu anoti Masvingo, Midlands, Mashonaland East neMashonaland Central. Chirongwa cheFACT, icho chapoindwa nevanhu vanosvika zviuru zviviri, change chichitsigirwa nemasangano anoti National Aids Council, UK-Aid, US Aid, Eco-Sure, Nyaradzo Funeral Service nemamwe, uye vaimbi, Killer T, Sir Calaz naHwindi President. No media source currently available 	https://www.voashona.com/a/fact-family-aids-trust-30th-anniversay/4087667.html
health	Kubayiwa Nhomba yeCovaxin Konetsa Vanhu Vakawanda muZimbabwe	Vanhu vakawanda vakabayiwa nhomba yekutanga yeCovaxin vanoti vari kumiswa kwenguva yakareba kuti vabayiwe nhomba yepiri. Izvi zvinonzi zviri kukonzerwa nekuti kabhodhoro kamwe chete kenhomba iyi, kanofanirwa kushandiswa kubaya vanhu gumi kana kachinge kavhurwa. Izvi zvabuda mutsvagiridzo yaitwa neStudio7 mushure mekunge yanzwa kuti pave nedambudziko guru rekuti vanhu vabayiwe nhomba yepiri yeCovaxin. Izvi zviri kuitika munzvimbo zhinji munyika yose. Mumwe wevanhu vakamirira kubayiwa nhomba yepiri yeCovaxin, Amai Simbiso Sinyoro,vati vaifanirwa kubayiwa nhomba iyi musi wa30 Chikumi, asi izvi hazvisati zvaitika. Amai Sinyoro vati kunyange hazvo vakawana kune nhomba iyi kuchipatara kuMbare vakaudzwa kunzi vanofanirwa kumirira kuti vanhu vatange vasvika gumi kuti vabayiwe nhomba iyi. Mumwe mukoti anobaya nhomba ataura neStudio 7 asina kuda kubuda pamhepo atiwo nhomba yavanayo yeCovaxin haigoni kuvhurwa kana pasina vanhu vakakwana vekubaya nhomba iyi. Mukoti uyu ati vanonyora mazita evanhu vozovazivisa kuti vauye kuzobayiwa musi wakati kana vanhu ava vakwana gumiAtsanangurawo kuti vanonyora vanhu mazita vozovazivisa kana vakwana gumi. Nyanzvi munyaya dzehutano uye vachimiririra Chinhoyi mudare reNational Assembly, VaPeter Mataruse, vaudza Studio 7 kuti kumboshaikwa kwemishonga uku kunogona kuzokanganisa mashandiro akanaka enhomba. VaMataruse vatiwo zvekudzosera vanhu vambouya kuzobaiwa vasina kuwana nhomba zvinokonzerawo kuti vamwe vaore moyo vobva varega zvachose kubayiwa nhomba iyi. Imwe nyanzvi yezvehutano uye vakambove gurukota rezvehutano muhurumende yemubatanidzwa, Dr Henry Madzorera, vati pan homba dzakadai, zvipatara zvinofanirwa kuzivisa veruzhinji mazuva ekuenda kunobayiwa nhomba kuitira kuti vagare vakagadzirira. Mutauriri webazi rezvehutano, VaDonald Mujiri, vaudza Studio 7 kuti bazi ravo ranga risati rawana zvinyunyuto zvekuti vari kuda nhomba yeCovaxin vari kumiswa kwenguva yakareba vasati vabayiwa nhomba iyi. Zimbabwe yakatanga kutambira nhomba dzeCovaxin zviuru makumi matatu nezvishanu, 35 000, kubva kuIndia muna Chivabvu, uye yakava nyika yemuAfria kutanga kushandisa nhomba iyi. Zimbabwe ine mhando ina dzenhomba yeCovid-19 dzinoti Sinovax, Sinopharm, Sputnik V neCovaxin. Hurumende inoti vanhu vabayiwa nhomba yekutanga kusvika nezuro vakanga vava zviuru mazana manomwe nemakumi mapfumbamwe nezvivatu nemakumi manomwe nevanomwe 793,077, uye vabayiwa nhomba yepiri vava zviuru mazana mashanu nemakumi matanhatu nezvisere nezana nemakumi matatu nevatatu, 568,133. Hurumende inoti ine hurongwa hwekubaya vanhu nhomba yeCovid-19 vanosvika mamiriyoni gumi, kana kuti zvikamu makumi matanhatu kubva muzana zvevanhu vari munyika. Hurumende yakazivisawo nezuro kuti vanhu gumi nevapfumbamwe vakafa nechirwere cheCovid-19 nezuro, uye vanhu mazana masere nevapfumbamwe, 809, vakabatwa nechirwere ichi nezuro wakare. Vanhu vafa nechirwere ichi munyika yose vava chiuru nemazana masere nemakumi manomwe nevasere (1878) . Vanhu vabatwa neCovid -19 munyika yose vava zviuru makumi mashanu nezvina nemazana mana ane nemakumi manomwe nevana, 54, 474. Huwandu uhu hunotarisirwa kukwira nhasi manheru apo hurumende ichizivisa zvayawana nhasi. No media source currently available 	https://www.voashona.com/a/zimbabwean-wait-longer-than-expected-to-get-second-jab-of-covaxin/5954139.html
business	Vagari vekuBikita Votambira neMufaro Kupindira kweZACC muKuferefeta Huwori muKanzuru Yavo	Vamwe vagari vekuBikita mudunhu reMasvingo vanoti vari kutambira nemufaro mashoko ekuti komisheni inorwisana nehuwori yeZimbabwe Anti-Corruption Commission, (ZACC), yakatanga kuferefeta nyaya dzehuwori hungadai hwakaitika mukanzuru yavo. Vagari ava vanoti nyaya idzi dzinosanganisira kutengwa kwezvikakarara zvemotokari dzevakuru vakuru apo vagari vasiri kuwana zvakakwana. Vamwe vagari vataura neStudio 7 vanoti vari kufara kuti eZACC yakatopinda mudunhu ravo kuti itarisise nezvehuori uhu honotsoropodzwa nevagari avo vari kuchema-chemawo nekusafambiswa zvakanaka kwemabasa mukanzuru iyi. Mutauriri wesangano revagari reBikita Residents and Rate Payers Association kana kuti Birra, VaMark Mutengani ,vanoti vanotenda nekuuya kweZACC vachiti inofanira kubudisa pachena huori huri kuitwa mukanzuru iyi. ZACC ino uya apo sangano reBIRRA rakanyora gwaro renyunyuto kwairi pamwe nekudare reParamende mwedzi mitatu yapfuura. Mugwaro iri, vagari vainyuyuta kuti kanzuru yakatengera vakakuru vayo zvikakarara zvemotakari dzema GD 6 nhanhatu dzichiita mari inosvika zviuru makumi mana emadhora ekuAmerica, kana kuti US$40 000 pamotokari imwechete. Kanzuru inonzi yakatengazve chikarara chemotokari yerudzi rweLand Cruiser yemunyori wekanzuru, VaPeter Chibi, yaiita zviuru zana nemakumi mana zvemadhora ekuAmerica, kana kuti US$140 000. Motokari dzese idzi dzinonzi dzakaita zviuru mazana matatu nemakumi masere zvemadhora ekuAmerica $380 000. Mumwe mugari wemuBikita, VaStruggle Nyahunda, vati vanotarisira kuti ZACC ichaita basa rayo nemazvo. Mutauriri weZACC, Commissioner Thandiwe Mlobane, vatenda kuti vakatotanga kuferefeta kanzuru yeBikita asi vati vange vasingakwanisi kutipa zvizere sezvo vange vari parufu. Munyori wekanzuru yeBikita, VaChibi, vatenda kuti ZACC yakauya kubasa kwavo vachiferefeta nyaya iyi vachiti asi ivo hapana huwori hwavakaita sezvo zvose zvakaitwa pamutemo. Vanoongorora nezvekutongwa kwematunhu vakazvimirira muMasvingo, VaArchibold Madida, vanoti ZACC inofanira kupinda mumakanzuru akawanda mudunhu reMasvingo sezvo muine huwori hwakanyanya. Kunze kweZACC, kanzuru yeBikita iri kuferefetwawo negurukota rezvekutongwa kwematunhu, VaJuly Moyo, avo vakati zvakaitwa izvi hazvisi pamutemo. Vachitaura nebepanhau reMasvingo Mirror, VaMoyo vakati bazi ravo rakatotanga kuferefetawo nyaya iyi vakavimbisa kuti anenge abatwa nemhosva anosangana nemutongo wake zviri pamutemo. Kanzuru iyi iri kupomwerwawo huwori hwekucheresa zvibhorani zvina nemari inosvika madhora ekuAmerica zviuru makumi matatu nezvitanhatu, kana kuti US$36,000.00. Kanzuru iyi yakacheresa chibhorani chimwe nemari inotangira pazviuru zvitanhatu kusvika pazviuru zvipfumbamwe zvemadhora ekuAmerica US$6 000.00 ne US$9,000.00 apo kucheresa chibhorani chimwe chete chakadzika mamita makumi mana kuchiwanzoita chiuru chimwe chete nemazana maviri emadhora ekuAmarica, kana kuti US$1, 200.00. No media source currently available  	https://www.voashona.com/a/6820823.html
business	Hurumende Yoronga Kuwedzera maWar Veterans Mari dzeMudyandigere	Hurumende yazivisa kuti ichawedzera mari yemudyandigere yevakarwa hondo yerusunguko pamwe nekuvabhadharira mari kuzvipatara pamwe neparufu. Hurumende inoti chinangwa chayo ndechekuona kuti vanhu vakarwira rusununguko rwenyika vagara zvakanaka munyika yavakasungura. Izvi zviri mubhiri riri kuda kuvandudza mitemo inobata vaimbove varwiri verusununguko. Munyori mubazi rezvekudzivirirwa kwenyika pamwe nevakarwa hondo yerusununguko, Ambassador Mark Grey Marongwe, vazivisa komiti yeparamende inoona nezvemukati nekudzivirirwa kwenyika kuti hurongwa uhwu huri mubhiri rekushandura mutemo weWar Veterans Act iro riri kunyorwa nebazi ravo. VaMarongwe, avo vaonovewo munhu aive murwiri wehondo yerusunguko vachizivikanwa nerekuti Tichatonga, vati maWar Veterans ari kutambura uye anotarisirwa pasi neveruzhinji izvo zviri kupa kuti bazi ravo ritore matanho ekugadzirisa chimiro chevanhu ava kuitira kuti vakwanise kugarawo zvakanaka. Vati hurumende iri kuronga kuwedzera mari yemudyandigere yemaWar Veterans kubva pamadhora mazana matatu negumi nemashanu emaRTGS - kusvika pamari inotambirwa nemusoja ane chinzvimbo chameja muchiuto. Meja muchiuto anotambira mari iri pakati pemazana mashanu nemazana matanhatu emadhora zvichienderana nemakore aanawo ari pachinzvimbo ichi. Vatiwo vari kuronga kuti maWar Vets avewo neMedical Aid kuti akwanise kurapwa kana achinge aburitsa kadhi rinoratidza kuti aive murwi wehondo yerusununguko. Asi vati pari zvino vanhu ava vari kurapwa kusvika vapora kana vachinge vapinda muzvipatara zvehurumende. VaMarongwe, avo vakamboshanda semumwe wevakuru vakuru vezvirongwa zveZBC, vaenderera mberi vachiti vanodawo kuti maWar Veterans achengetedzwe zvakanakwa kana achinge ashaya nekudaro vari kuronga neimwe kambani inoviga vanhu kuti pese panoshaya murwiri wehondo yehondo rerusunguko, achengetedzwa zvine chiremerera. Vazivisawo kuti pane maWar Veterans ari pakati pemazana mashanu nemazana matanhatu anoshaya gore rega. Vati pari zvino pane maWar Veterans zviuru makumi matatu nezvishanu munyika. Vati vamwe vavo vakawanda munyika havana kunyoreswa uye chirongwa chekuita izvi chiri kuenderera mberi nechinangwa chekuti vese vanokodzera vawane mari yemudya ndigere pamwe nekubatsirwa kupinza vana zvikoro. Vati bazi ravo richapinza basa maDistrict War Veterans Officers makumi matanhatu nematanhatu mumatunhu ese munyika kuti agadzirise nyaya dzavo mumatunhu ese munyika. Dzimwe nhengo dzekomiti iyi dzakaita saAmai Angeline Chipato vati kunyange hazvo chiri chinhu chakanaka kuchetengedza maWar Veterans, zvakakoshawo kuti hurumende ione zvaingaite pamusoro pana chimbwido nana mujibha avo vavati vakaitawo basa guru. Asi VaMarongwe vati mutemo uri kutosandurwa kuti vana chimbwido nana mujiba varemekedzewo pamwe nekupihwa mari dzemudyandigere sezviri kuitwa maWar Veterans. Vanoongorora nyaya dzehupfumi vakazvimirira, VaMasimba Manyanya, vaudza Studio 7 kuti kunyange hazvo pasina chakaipa pakuchetenegedza varwi vehondo yerusununguko, vanoona sekuti danho iri riri kuda kutorwa richavhiringa hupfumi sezvakaitika muna 1997. Vati vanhu havafaniri kuve nemweya wekuda kungomora chete vasingatarisi kuti remangwana renyika richange rakamira sei. Kuma 80s hurumende yakadzika mitemo yeWar Veterans Act ne War Victims Compensation Fund iyo inosungira kuti vese vakarwira hondo yerusununguko vapihwe mari yemudyandigere pamwe nekubatsirwa panyaya dzehutano nedzidzo. Muna 1997 sangano rinomirira varwi ava, reZimbabwe Liberation War Veterans Association, rakamanikdza hurumende kuti vapihwe zviuru makumi mashanu zvemadhora pamunhu mumwe izvo zvakadonhedza dhora remunyika nekukanganisa hupfumi wenyika. Asi VaMarongwe vati rwendo runo havasi kuda kuti hurumende itore danho rinokanganisa hupfumi nekuda kwemaWar Veterans vachiti vachaumbawo Trust ichange ichiita mabhizimisi anotsvaga mari yekubatsira maWar Veterans. No media source currently available 	https://www.voashona.com/a/zimbabwe-govt-to-inrease-war-veterans-pensions/4985439.html
business	Kambani yeKwese TV Inopihwa Rezenisi Kuti Itepfenyure paDandemutande	Sangano reZimbabwe Institute of Southern Africa-Zimbabwe rinoti rinotambira nemufaro kupihwa kwemarezenisi matatu ekutepfenyura padandemutande kuKwese TV neBroadcasting Authority of Zimbabwe asi richiti chinodihwa kusunungura masaisai kuti vanhu vakwanise kutepfenyura mateverevhizheni pamwe nemaredhiyoemumatunhu. Kambani yeEconet, muridzi weKwese TV, yakazivisa neChina kuti yainge yapihwa marezenisi matatu ekutepfeunyura padandemutande. Nhengo yebhodhi remaTrustees eMISA Zimbabwe, VaChris Chinaka, vaudza Studio 7 kuti kunyange hazvo vachitambire zvose zvinovandzudza kufambiswa kwemashoko, BAZ haisati yatanga kuburitsa marezenisi avanonyanyoda. Mukuru weMISA Zimbabwe, VaTabani Moyo, vati marezenisi apihwa Kwese TV ndeemakambani anoita zvemabhizimisi uye ivo vanoda marezenisi eFrequency Modulation ayo anoita kuti veruzhinji vawane mashoko nemutengo uri pasi. Vatiwo ivo marezenisi apihwa Kwese TV anodhura zvakanyaya sezvo achiita madhora zviuru makumi mashanu pagore uye rezenesi racho rinoti zvikamu makumi maviri kubva muzana zvemari inenge yawanikwa nekambani yacho, zviendeswe kuBAZ pagore rega rega. VaMoyo vati chinodiwa kusunungura mitemo yezvekutepfenyura kuti pavhurwe mateverevhizheni nemaredhiyo akawanda munyika. VaChinaka vatiwo zvakakosha kuti hurumende ivandudzwe mabasa enhau nekutepfenyura vachiti izvi ndizvo zvisumudzira mabasa ebudiriro munyika. Vatiwo hurumende haifaniri kuona sekuti iri kuitira vatapi venhau dzvene vachiti ibasa rehurumende kuona kuti vanhu vawana mashoko nenhau dzavanoda. Hatina kukwanisa kunzwa divi reEconet panyaya iyi sezvo vange vasati vapindura mibvunzo yedu pataenda pamhepo. Hatinawo kunzwa kubva kune vBAZ kuti makambani mangani akanyorera kuti apihwe marezenisi akaita seakapihwa kuKwese TV. No media source currently available 	https://www.voashona.com/a/zimbabwe-mobile-giant-get-licence-for-online-tv/4378229.html
politics	Electoral Court Yotarisirwa Kupa Mutongo paNyaya Yekuti Ndiani Akakunda kuChegutu West	Dare rinotonga nyaya dzine chekuita nesarudzo, reElectoral Court, riri kutarisirwa neMuvhuro kupa mutongo waro panyaya yakakwidzwa kudare iri nevaimirira MDC Alliance musarudzo yemumiriri weChegutu West mudare reparamende, VaGift Konjana, avo vari kupikisa kugadzwa kwaVaDexter Nduna veZanu PF semumiriri wedunhu iri. VaKonjana vari kupikisa danho iri vachiti ndivo vakakunda musarudzo dzemusi wa30 Chikunguru asi Zimbabwe Electoral Commission, ZEC, iyo yakati VaNduna ndivo vakakunda, yakavhiringidza manhamba akabuda musarudzo iyi. ZEC yakazivisa kuti VaNduna vakakunda VaKonjana mushure mekuwana mavhoti anoita 10 932, VaKonjana vachiwana navhoti anoita 10 828. ZEC inonzi yakabvuma kuti yakakanganisa manhamba ayakazvisa, asi yakakurudzira VaKonjana kuti vakwire kudare resarudzo iri kuti nyaya yavo iongororwe. Studio 7 yakundikana kubata VaNduna kana magweta avo kanawo ZEC kuti tinzwe mativi avo. VaKonjana vanoti vanoda kuti dare ritonge kuti ndivo vakakunda uye kuti vagadzwe senhengo yeparamende inomirira Chegutu West muparamende, kwete VaNduna. Asi VaNduna vanonzi vari kutiwo dare iri harina masimba ekushandura zvinenge zvaitwa neZEC, uye kudoma mumwe munhu kuti ndiye akakunda. No media source currently available  	https://www.voashona.com/a/zimbabwe-politics-chegutu-west-nduna-konjana/4584280.html
health	Mapurisa Mashanu Obatwa neCoronavirus	Munyori mukuru mubazi rezvekuburitswa kwemashoko VaNick Mangwana vanyora padandemutande ravo reTwitter kuti pane mapurisa mashanu akabatwa nechirwere cheCovid19 nemusi weMuvhuro. VaMangwana havana kutaura kuti mapurisa aya akatapurirwa chirwere ichi sei. Asi nyanzvi munyaya dzezvehutano vachiita zvidzidzo zvepamusoro kuBritain, Dr Edgar Munatsi vakaudza Studio 7 kuti kubatwa kwemapurisa aya nechirwere ichi hakusi kuvashamisa nekuti vanofamba vari mumarori vasingatevedzere mitemo yekuti vasatapurirwe chirwere ichi. No media source currently available Zvichakadaro, bazi rezvehutano rinoti huwandu hwevanhu vabatwa nechirwere checoronavirus munyika hwakwira kusvika pamazana mashanu nemakumo mapfumbamwe nemumwe kana kuti 591. Izvi zvinotevera kubatwa nechirwere ichi kwevamwe vanhu gumi nevanomwe nezuro. Pavanhu ava pane gumi nevatatu vakabva kuSouth Africa, vatatu vakatapurirwa munyika uye mumwe chete kubva kuBotswana. Vanhu vapora kubva kuchirwere ichi vanosvika zana nemakumi matanhatu nevaviri kana kuti 162. Vanhu vafa vachiri vanomwe. Kuwedzera kwehuwandu hwevanhu vabatwa nechirwere ichi huri kuuya apo vashandi vemuzvipatara vakawanda kusanganisira vanachiremba nevakoti vari kuramwa mabasa vachiti havasi kufara nemari dzavari kutambira. Hatina kukwanisa kubata gurukota rezvehutano Doctor Obadiah Moyo sesvo vasati vapindura mashoko atakavatumira nezvenyaya yekuramwa Mabasa kwevashandi vehurumende. Mumashoko kuvashandi vose vehurumende, gurukota rezvemari Muzvinafundo Mthuli Ncube vakati vainge vawedzera vashandi mari zvakapetwa zvikamu makumi mashanu kubva muzana uye kuti vaizovapa mamwe madhora manomwe nemashanu ekubatsirikana. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru mazana matatu nemakumi manomwe nevatatu kana kuti 383,000 vabatwa nechirwere checoronavirus muAfrica. Vashaya vadarika zviuru zvipfumbamwe nemazana matanhatu nemakumi mapfumbamwe nemumwe kana kuti 9,691. Vapora vanodarika zviuru zana nemakumi masere nevatatu kana kuti 183,000. Huwandu hwevanhu vabatwa nechirwere checoronavirus pasi rose hwadarika mamiriyoni gumi nezviuru mazana matatu kana kuti 10,3 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi ichiteverwa neBrazil. Vanhu vafa muAmerica vadarika zviuru zana nemakumi maviri nemanomwe kana kuti 127, 000, vabatwa nechirwere ichi muAmerica vachidarika mamiriyoni maviri nezviuru mazana matanhatu, 2,6 million. Pasi rose vanhu vafa nechirwere ichi vadarika zviuru mazana mashanu nemasere kana kuti 508,000.  \nVapora vachidarika mamiriyoni mashanu nezviuru mazana maviri kana kuti 5,2 million.	https://www.voashona.com/a/mapurisa-mashanu-obatwa-necoronavirus/5483799.html
politics	Mamwe Mapato Anopikisa Oshoropdzawo MDC Alliance neNyaya yeZvirango	Danho rakatorwa nechikwata chaipa humbowo hwemamiriro akaita zvinhu muzimbabwe kudare reSeneti remu America yekuti zvinhu zvirambe zvakamira sezvazviri panyaya dzezvirango zvinonzi zvakatemerwa Zimbabwe yasimudza mutauro mukuru muvana veZimbabwe nevamwe vekunze vari kutevera zviri kuitika munyika. Vamwe vanhu vakawanda vari kundokodzera bato reMDC-T nekwavari kuti kukumbira kuti zvirango zvirambe zviripo. Vamwewo ndivo vari kuti chikwata cheMDC Alliance chakatumwa nemutungamiri weMDC-T, VaMorgan Tsvangirai ichi chaive nekodzero yekuti chiudze America kuti kana zvinhu zvisina kushanduka muZimbabwe zvinhu zvirambe zvakamira sezvazviri. Izvi zvinotevera kupa humbowo kwaVaTendai Biti vakanga vakamirira MDC Alliance, VaDewa Mavhinga vanove gweta rinorwira kodzero dzevanhu vachishanda neHuman Rights Watch kuchamhembe kweAfrica, pamwe naPeter Godwin, anove mutori wenhau ari muno muAmerica asi ari chizvarwa cheZimbabwe. Kunyange hazvo munhu wese aine kodzero yekutaura pfungwa dzake, vamwe vari kuti zvakaitwa nevana veZimbabwe ava zvinhu zvavakanga vasingatarisire kuti zvingaitike. Vakawanda kusanganisira mapato anopikisa, vari kupomera mhosva vatatu ava yekukumbira kuti America isabvise zvirango, izvo zvinogarochemwa nazvo neZanu PF kuti ndizvo zvakonzeresa matambudziko ari munyika. Rimwe remapato ari kushoropodza danho rakatorwa nemubatanidzwa weMDC Alliance rekuenda kuAmerica kunomira pamberi pedare rekongiresi, ibato reNCA rinotungamirirwa naProfessor Lovemore Madhuku. Mutairiri weNCA, VaMadock Chivasa vanoti sebato rinomirira zvizvarwa zveZimbabwe haringatsigiri kushupika kwevana veZimbabwe kusvika pakukumbira zvirango, izvo vanoti zviri kuuraya vanhu. VaChivasa vanoti zvaifanirwa kuitwa nemubatanidzwa weMDC Alliance kutanga yatsvaga nhaurirano nehurumende yavepo, kwete kumhanyira kukwira ndege kuenda kuAmerica. Asi mutauriri weMDC-T VaObert Gutu vanoramba mashoko ekuti bato ravo rakaenda kunokumbira kuti zvirango zvisabviswa, vachiti naivovo sebato havatodi kuti pakurudzirwe zvirango zvinozonetsa vana veZimbabwe. “Zvirango izvi zvinotambudza varombo nekuti vane mari dzavo vanonorapwa kunanaSingapore. MDC-T haife yakakokera muchetura unourayisa vana veZimabwe,” VaGutu vanodaro VaGutu vanoti vanotonetsekanawo pamusoro pezvirango izvi, vachiti bato ravo harina simba rekubvisa kana kuwedzeresa zvirango sezvo izvi zvichiitwa chete nekongiresi yeAmerica. Asi VaChivasa vanoti vana veZimbabwe havafanirwi kuvhotera vanhu vari kukumbira zvirango izvi, avo vanoti vatengesi. No media source currently available 	https://www.voashona.com/a/zimbabwe-politics-mdc-alliance-nca-gutu-chivasa/4164117.html
politics	Nhengo dzeZINASU Nhanhatu Dzinosungwa kuMasvingo	Nhengo nhanhatu dzesangano revadzidzi vemuzvikoro zvepamusorosoro, reZimbabwe National Students Union, ZINASU, dzinonzi dzasungwa mangwanani eMugovera kuMasvingo uko dzanga dzichiita musangano wadzo weGeneral Council pane imwe hotera. Vadzidzi vanonzi vasungwa vanoti mutungamiri weZINASU, VaTakudzwa Ngadziore, mutungamiri wevadzidzi vepaUniversity of Zimbabwe, VaLennox Machoko, Muzvare Paidamoyo Masaraure, Muzvare Nancy Njenge, VaAllan Chipoyi pamwe nemumwe mudzidzi angonzi Calvin. Sachigaro weZINASU paMidlands State University, VaBoris Muguti, vanoti musangano wavo wanga wakatanga zvakanaka chose, asi vazokanganiswa pakutanga nevanofungidzirwa kuti vasori vapinda mavanga vachiitira musangano wavo. Vanoti pashure vazonzwa kuti mapurisa anodzivirira mhirizhonga anga ave munzira kunoparadza musangano uyu, izvo zvaita kuti vamwe vevadzidzi ava vatize vachinozvivharira mudzimba dzekurara, vamwe vachizosungwa pasvika mapurisa aya, ayo anonzi anga achimanikidza vashandi vepahotera iyi kuvhura magonhi kuti vasunge vadzidzi ava. Vasungwa ava vanonzi vaendeswa kukamba yemapurisa yeMasvingo Central uye pataenda pamhepo tanga tisati tanzwa kuti vari kupomerwa mhosva ipi. Studio 7 yakundikana kubata mapurisa epaMasvingo Central kanawo mutauriri wemapurisa, Assistant Commissioner Paul Nyati kuti tinzwe divi remapurisa panyaya iyi. Asi VaMuguti vanoti vanofunga kuti kusungwa kwenhengo dzesangano ravo kuda kungoshungurudza vadzidzi chete sezvo vanga vachitevedzera mitemo yose yekudzivirira Covid-19. No media source currently available  	https://www.voashona.com/a/zimbabwe-politics-zinasu-members-arrested-in-masvingo/6264120.html
politics	Zanu-PF Yogadzirira Conference Paine Kukandirana Makobvu neMatete	Bato reZanu-PF neMuvhuro rakatanga kuita musangano waro wePolitburo sehwaro hwekutanga hweconference yepagore yegumi nenhanhatu iri kuitwa kuVictoria Falls. Bato iri richaitawo musangano weCentral committee risati raenda kuVictoria Falls mukupera kwesvondo. Asi zviri kubuda mubato iri murwendo rwekuenda kuconference iyi zviri kuratidza kuti zvinhu zvakaita manyama amire nerongo. Matunhu anosvika mashanu pari zvino ati ari kuda kuti bato ridzokokere pabumbiro remitemo rakare rinoti mumwe wevatevedzeri wemutungamiri wenyika anofanira kunge ari mudzimai. Matunhu anoti Harare, Mashonaland East, Mashonaland Central, Mashonaland West ne Bulawayo anoti ari kuda kuti bumbiro rechinjwe kuti mudzimai aone chigaro chepamusoro. Dunhu reMidlands neMasvingo anonzi ari kutsigira mumwe mutevedzeri wemutungamiri wenyika, VaEmmerson Mnangagwa, anoti ari kuda kuti komiti yeNational Disciplinary Committee iyo iri kudzinga vanonzi nhubu mubato, inofanira kuvandudzwa. Komiti iyi ine nhengo dzinosanganisira mumwe mutevedzeri wemutungamiri wenyika, VaPhelekezela Mphoko, uye mudzimai wemutungamiri wenyika, amai Grace Mugabe, avo vave kupomerwa mhosva yekuti vari kudzinga mubato vanofungidzirwa kuti vanotsigira VaMnangagwa. Paitawo kukandirana makobvu nematate pakati pemunyori anoona nezvekufambiswa kwemabasa mubato, VaSaviour Kasukuwere, negurukota rinoona nezvevarwi vehondo yerusununguko, VaChris Mutsvangwa. VaKasukuwere vari kuti VaMutsvangwa ngavadzingwe mubato vachivapomera mhosva yehuori. Asi VaMutsvangwa vari kutiwo VaKasukuwere ngavabviswe pachigaro ichi sezvo vasina nhoroondo yehondo yechimurenga. Makakatanwa aya anoratidza kuti zvinhu hazvina kumira zvakanaka mubato. Asi vachitaura neStudio 7, mutauriri weZanu-PF, VaSimon Khaya Moyo, vanoti conference yavo ichasimbisa nyaya yehupfumi vakatarisa chirongwa cheZIMASSET. Vatiwo iyi haisi congress nekudaro hapatarisirwe kudomwa mamwe makurukota matsva. Asi nyanzvi munyaya dzezvematongerwo enyika VaBlessing Vava vanoti VaMugabe vakasadoma achavatsiva zvinoreva kuti mubato munoramba muine bata murefu bata mupfupi muZanu-PF. 	https://www.voashona.com/a/zimbabwe-zvematongerwo-enyika/3092325.html
business	World Bank Inoti Kuda Kutanga Bhizimisi muZimbabwe Kuchiri Kunetsa	"Gwaro reWorld Bank rinoratidza mamiriro ezvinhu munyika dzepasi rose panyaya dzekuita bhizimisi munyika idzi rinoratidza kuti Zimbabwe ichiri pachinhano chepasi, zvisinei nechinangwa chehurumende yaVaEmmerson Mnangagwa chekuda kuvandudza hupfumi hwenyika pamwe nemaitirwo ebhizimisi munyika. Mugwaro iri, iro rinonzi “Doing business” regore ra2019, Zimbabwe iri pachinhano chezana nemakumi mashanu neshanu. Mugore rino ra2018 Zimbabwe yange iri pachinhano chezana nemakumi mashanu nepfumbamwe. Chipangamazano musangano reLabour and Economic Development Research Institute of Zimbabwe Doctor Propser Chitambara avo vanovewo nyanzvi munyaya dzezvehupfumi vanoti dambudziko guru panyaya yekuvandudza hupfumi pamwe nemaitirwo ebhizimisi munyika inyaya yekuti hurumende inotaura zvinhu zvaisingaite. Mauritius iyo iri pachinhano chemakumi maviri ndiyo nyika iri pachinhano chepamusoro-soro panyika dzemuAfrica ichiteverwa neRwanda iyo iri pachinhano chemakumi maviri nepfumbamwe. Panyika dziri kuchamhembe kweAfrica South Africa iri pachinhano chemakumi masere nepiri (82) Botswana iri pachinhano chemakumi masere netanhatu (86). Zambia iri pachinzvimbo chemakumi masere nenomwe (87) kozotiwo Namibia iri pachinzvimbo chezana nenomwe (107). Gwaro iri rinotarisa zvinhu zvakasiyana-siyana kusanganisira kuti zvinotora nguva yakareba sei kuti munhu akwanise kutanga bhizimisi, zviri nyore here kuwana magetsi, nezvimwe zvakadaro. VaReginald Shoko vanove mukuru wesangano reAffirmative Action mudunhu reMatabeleland vanoti hurumende inofanirwa kutora muenzaniso wenyika yeRwanda iyo yakabvisa mitemo yakawanda pakuvhura mabhizimisi munyika iyi. VaButler Tambo muongorori wezve budiriro anoshanda akazvimirira vanoti rimwe dambudziko guru rinokanganisa kuvandudzwa kwehupfumi pamwe nekuitwa kwebhizimisi munyika inyaya yemitemo isina kujeka. VaTambo vanotiwo nyaya yekuti muromo hauzarirwe nerwizi iri kupa kuti hurumende ingovimbisa zvaisiri kukwanisa kuita. Vati hurumende inofanira kuzvipira kurwisa huori uho huri kukanganisa nyaya yebudiriro kana kukwezva vanoda kutanga mabhizimisi. VaChitambara vanobvumiranawo nemaonero aya. Mugwaro ra2019 nyika yeDjibouti ndeimwe yenyika dzakasimukira zvikuru kubva pachinhano chezana nemakumi mashanu neina kusvika pachinhano chemakumi mapfumbamwe nepfumbamwe. Gwaro iri rinoti nyika iyi yakkwanisa kuita izvi nekuvandudza mitemo yayo kusanganisira kuita kuti vanhu vakwanise kunyoresa mabhizimisi avo munguva pfupi. Bhanga reWorld Bank rinoburitsa gwaro re”Doing Business” gore rega rega. Hatina kukwanisa kubata gurukota rezvemari Muzvinafundo Mthuli Ncube kuti tinzwe divi ravo panyaya iyi, asi ivo nemutungangamiri wenyika VaEmmerson Mnangagwa pasi pedingidzira ravo rekuti Zimbabwe Yakavhura Magonhi ekuita bhizimisi kana kuti ""Zimbabwe Is Open for Business"" vanotaura nyaya yekurerutsa kuita mabhizimisi munyika sechinhu chavanonyanya kukoshesa. "	https://www.voashona.com/a/world-bank-inoti-kuda-kutanga-bhizimisi-muzimbabwe-kuchiri-kunetsa/4645383.html
politics	MDC Alliance Inoti Zanu-PF Iri Kurova Vatsigiri Vayo	Bato reMDC Alliance rinoti nhengo yaro yevechidiki, ye Youth Assembly National Executive, Takunda Madzana, ari kurwara zvakaipisisa muchipatara mushure mekurohwa nevanhu vasingazivikanwi vanonzi vakange vakapakata pfuti, avo vanonzi vakamupisa nemoto wemagetsi. Mutevedzeri wemutauriri weMDC Alliance, VaClifford Hlatshwayo, vaudza Studio 7 kuti bato ravo rinopomera bato reZanu-PF mhosva yekupamba nekurova Takunda Madzana, vachiti imwezve nhengo yavo yakatoshaya ku Plumtree mushure mekurohwa nevavanoti vanhu ve Zanu-PF. No media source currently available Asi umwe wevakuru mubato reZanu-PF, Doctor Simba Mavaza, avo vati mapurisa nemasoja havasi veZanu-PF kana bato ripi zvaro rezvematongerwo enyika asi ndeve nyika nevanhu vose.Vati zvekare bato reMDC Alliance rapererwa nemazano nekusadiwa kwaro nevanhu, naizvozvo riri kutsvaka pekuwanda napo sezvo riri kutadza kuwana rutsigiro rwevanhu. No media source currently available	https://www.voashona.com/a/zimbabwe-mdc-alliance-says-zanu-pf-assaulted-their-youth-leader-takunda-madzana/5520323.html
politics	Dare Rinorasa Mhosva Yanga Ichipomerwa Chin'ono	Dare repamusoro nhasi rarasa mhosva yanga ichipomerwa mutori wenhau, Hopewell Chin’ono, yekuburitsa mashoko emanyepo richiti mutemo wakashandiswa kusunga Chin’ono wakabviswa kare mumabhuku emitemo yenyika. Mutongi wedare repamusoro, Justice Jester Charewa, varasa mutongo wakaitwa nedare repasi wekuti Chin’ono ane nyaya uye anofanira kutongwa. Gweta raChin’ono, VaHarrison Nkomo, vaudza Studio 7 kuti Justice Charewa varasa mutongo wedare ramajisitiriti panyaya iyi vachiti mutemo wakashandiswa pana Chin’ono hausisiri mutemo munyika ino. Hatina kukwanisa kutaura naChin’ono kuti tinzwe kuti ari kunzwa sei nemutongo wapihwa nedare. Asi VaNkomo vati Chin’ono afara chose nemutongo uyu ati zvese zvakaitika zvingadai zvisina kuitika dai mapurisa nevachuchusi vakange vamuterera paaitaura kuti mutemo wavaishandisa wainge waraswa nedare repamusorosoro kare. VaNkomo vati vachagara pasi naChin’ono kuti otora matanho apo zvichitevera mutongo waJustice Charewa. Vatiwo vari kuda kuti Chin’ono atange apihwa mari yechibatiso yaakabvisa panyaya iyi sezvo yaraswa nedare. Chin’ono akasungwa musi wa 8 Ndira achipomerwa mhosva yekutyora chikamu chemutemo weCriminal Law (Codification and Reform) Act mushure mekunyora padandemutande rake reTwitter kuti pane mwana mudiki ainge afa mushure mekurohwa nemapurisa. Akagara jeri reChikurubi mushure mekunyimwa mukana wekubvisa mari yechibatiso nedare ramajisitiriti uye akozipihwa mukana webhabhadhara mari yechibatiso musi wa 27 Ndira. Chin’ono akabvisa zviuru makumi maviri zvemadhora emaRTGS semari yechibatiso zvihitevera kusungwa kwaakaitwa muna Ndira. Asi achinyora paTwitter yake, Chin’ono ati ari kuda kusungisa hurumende nekumusunga kwayakaita, pamwe nekumuchengetedza uye nehutsinye hwayakaratidza paive muhusungwa iye asina mhosva yaakapara. Mutauriri weMDC Alliance, Fadzayi Mahere pamwe nemuriri weZengesa West, VaJob Sikhala, vari kupomerwawo mhosva yakafanana neyanga ichipomerwa Chino’ono. Mune imwewo nyaya, mukuru wevechidiki muMDC Alliance, Obey Sithole, avo vakasungwa nemusi Muvhuro vachipomerwa mhosva yekuita zvinhu zvinonyangadza kana kuti Criminal Nuisance amiswa pamberi pedare nhasi. Gweta rake, VaObey Shava, vakumbira dare kuti musungwa atongwe achibva kumba asi mutongi wedare, VaRichard Mangosi, vati vaudza VaShava kuti vachapa mutongo wavo pachikumbiro ichi mangwana. Mune imwewo nyaya mumiriri weHarare West muNational Assembly, Muzvare Joana Mamombe, nemumwe wavo Muzvare Cecilia Chimbiri, vasvitsawo chikumbiro chekuti vapihwe mukana wekutongwa vachibva kudzimba dzavo mushure mekubhadhariswa mari yechibatiso. Aka ndekechina vaviri ava vachikumbira kuti vabviswe kuChikurubi Maximum Prison kwavakachengetedzwa. Mutongi wedare, VaTawanda Chitapi, vaudza gweta revaviri ava, VaAlec Muchadehama, kuti vachapa mutongo wavo pachikumbiro chaMuzvare Mamombe naMuzvare Chimbiri nemusi weChishanu. No media source currently available 	https://www.voashona.com/a/zimbabwe-court-throws-away-charges-against-journalist-chinono/5870287.html
health	Vashandi veKanzuru yeChitungwiza Vovhiringwa neChirwere cheCovid-19	Kanzuru yeChitungwoza inoti vashandi vayo vanomwe vakabatwa neCovid-19, uye vamwe makumi maviri nemumwe vari pavo vega mushure mekusangana nevanhu vane chirwere ichi. Vakafanobata chigaro chemunyori wekanzuru yeChitungwiza, Doctor Tonderai Kasu, vanoti izvi zvawedzera kuderera kwehuwandu hwevashandi veboka ravo rezvehutano zvekuti kanzuru yavo yamanikidzwa kuvhara kiriniki yayo yeSaint Mary’s. Dr Kasu vanoti mushandi mumwechete akatofa neCovid-19 mushure mekunge awanikwa aine chirwere ichi. Vashandi vekanzuru yeChitungwiza vaigara vachichemachema kuti havana zvekuzvidzivirira kubva kuchirwewre ichi zvakakwana, asi Doctor Kasu vanoti kanzuru yavo yanga ichiedza napose painogona napo kuti zvikwanisiro izvi zviwanikwe. Doctor Kasu vanoti kunyange hazvo vavhara kiriniki yeSaint Mary’s, ichange ichingobatsira varwere vanenge vachida kubatsirwa zvechimbichimbi chete, asi vamwe vose vanofanirwa kuenda kune dzimwe nzvimbo dzinenge dzakavhurwa vonobatsirwa ikoko. No media source currently available 	https://www.voashona.com/a/zimbabwe-covid-19-hits-chitungwiza-health-workers-hard/5738741.html
sports	Nhabvu yadzoka zvakare	  SANGANO rePremier Soccer League (PSL) rinoti riri kufara zvikuru nekupihwa kwavakaita mvumo yekuti mutambo weChibuku Super Cup uenderere mberi uye izvi zvinotevera kumiswa kwainge kwamboitwa mitambo yose nguva pfupi yadarika nechinangwa chekurwisa kupararira kwechirwere cheCovid-19.   Chinyorwa chakatumirwa kubva kuSports and Recreation Commission (SRC) svondo rino chakazivisa kuti mitambo inoti nhabvu, cricket nerugby zvave kutenderwa kutambwa nechinangwa chekuzadzikisa mitambo yakasiyana apo zvikwata zvenyika zvichanokwikwidza kunze.   Mukushi wemashoko wePSL — Kudzai Bare — anoti havasi kugona nemufaro nekupihwa kwavakaitwa mvumo yekuti mitambo yeChibuku Super Cup ienderere mberi.    Kudzai Bare   “Tiri kufara kuti tave kuenderera mberi nenhabvu yedu. Tiri pakati pekuita hurukuro nezvikwata zvose tichivazivisa kuti vachitanga gadziriro dzavo dzekuti mutambo usimudzirwe pawange wasiirwa. “Toda kupa zvikwata zvose mukana wekuita gadziriro dzakakwana tobva tasimudzira mutambo uyu. “Hatisati tave nezuva rekuti ndiro rekusimudzira, asi mumazuva anotevera tichange tichizivisa nyika tapedza kuita hurukuro nezvikwata zvose,” anodaro Bare.   Shasha yekutsigira nhabvu ine mukurumbira, Chris ‘Romario’ Musekiwa, anoti anotenda zvikuru Hurumende nekutendera kuti mitambo ichitanga kutambwa zvakare.    Chris ‘Romario’ Musekiwa   “Nhabvu ibasa semamwe mabasa ose nekuti iri kuraramisa mhuri dzakawanda. Vakomana vedu kana vasingatambe vanenge vari panzara sezvo vachiraramiswa nemari dzavanowana kubva kunhabvu. “Naizvozvo ndinopa kutenda kuhutungamiri hwedu hweSRC neHurumende vakatendera kuti nhabvu ienderere mberi. Isu tinoda kuona vakomana vedu vachitamba uye zvikwata zvedu zvichihwina.   “Paye nhabvu payakambomiswa kwenguva ndefu kubva gore radarika, vakomana vazhinji vakambotambudzika zvikuru. Vamwe vange vave kutengesa pamusika chaipo kuti variritire mhuri dzavo zvinova zvinhu zvinosiririsa. Asi iye zvino nhabvu zvayadzoka tinoziva kuti hupenyu hwavo hwave kuchiendeka manje,” anodaro.   Apo chikwata chemaWarriors chiri kutanga gadziriro dzekuenda kumutambo weCosafa Cup uchatambirwa kuSouth Africa nekuzotanga kurwira tikiti rekuenda kumitambo yeQatar 2022 World Cup, Romario anoti kudzoka kwenhabvu kuchabatsira murairidzi wechikwata chenyika ichi, Zdravko ‘’Loga’’ Logarusic, kutarisa vatambi vakawanda vekuzosarudza.   “Takatarisana neCosafa kuSouth Africa mumasvondo anotevera saka kana nhabvu ichitambwa zvinobatsira zvikuru kuti Loga atarise vatambi vakawanda onyatsosarudza simbi dzebasa dzekutakura kuenda nadzo kumutambo uyu dzisingazononyadzise. Hatidi kunyadziswa kuSouth Africa kuCosafa nekuti tagara tichizivikanwa tichitamba zvinodadisa mumutambo uyu.   “Manje-manje tiri kufanira kusangana neSouth Africa mumutambo wekurwira kuenda kuWorld Sup saka kana nhabvu ichitambwa zvinotibatsira zvikuru kuumba chikwata chakasimba chinosimudzira mureza wenyika,” anodaro Musekiwa.   Maneja wemaWarriors — Wellington Mpandare — anoti vane mutoro mukuru pakusarudza vatambi vanopinda muchikwata chaLoga chichanokwikiwdza kumutambo weCosafa Cup.   Mutambo weCosafa Cup uchatanga musi wa7 Chikunguru uye maWarriors anofanirwa kutanga gadziriro dzavo svondo rino musi weSvondo apo vatambi vachasarudzwa naLoga vachapinda mukembi.   Mpandare anoti zviri kuremera Loga nevatevedzeri vake kuti vasarudze chikwata chinoenda kumutambo uyu nekuti pakamiswa mitambo akange asati awana nguva yekuona zvikwata zvose zvichikwikwidza. Loga anonzi akangokwanisa kuona mitambo yeChibuku Super Cup yakatambirwa uye ange achironga kuti aende Bulawayo Mutare neMidlands kunoona vatambi vezvimwe zvikwata apo pakabva pamiswa mitambo iyi.    Wellington Mpandare   Mpandare anoti kumiswa kwakaitwa nhabvu kwakabva kwadzorera basa rose kumashure.   “Cosafa Cup iri kutanga manje-manje saka tinofanirwa kunge tave kupinda mukembi nevatambi vatinenge tasarudza. Asi iye zvino zviri kutiomera nekuti hatina kuona mitambo yakawanda. Loga akangokwanisa kuona mitambo yemuHarare chete, haana kuzoenda kune mamwe mapurovhinzi achinoona mitambo yaitambwa ikoko,” anodaro Mpandare.   Kumutambo weCosafa, maWarriors akaiswa muboka rine zvikwata zvinosanganisira Senegal, Mozambique neNamibia.   Kusvika pari zvino, maWarriors ndiwo ari kutungamira pakuhwina mukombe uyu sezvo akwanisa kuuhwapura katanhatu.   Chikwata chenyika ichi chakapedzisira kutora mukombe uyu mugore ra2018 apo chairairidzwa naSunday ‘Mhofu’ Chidzambwa.	https://www.kwayedza.co.zw/nhabvu-yadzoka-zvakare/
business	Vashandi veKanzuru yeHarare Vanoti Havachakwanisa Kuramba Vachienda kuMabasa	Vashandi vakawanda vekanzuru yeguta reHarare vanoti vava kuomerwa nehupenyu zvekuti vachange votadza kuenda kumabasa avo nepamusana pekushaya mari inovakwanira. Izvi zviri kuuya panguva iyo vamwe vanamukoti vemuzvipatara zvekanzuru pamwe nemakiriniki vasiri kuenda kumabasa vachiti havana mari dzekufambisa, danho rinonzi rakanganisa kufambiswa kwezvehutano muguta iri. Sachigaro verimwe sangano revashandi vekanzuru, reHarare Municipality Workers Unoin, VaCosmas Bungu, vanoti vashandi vari pakati peGrade 5 neGrade 16 vanosanganisira vanamukoti, ndivo vari kunyanya kuomerwa nehupenyu. VaBungu vanoti vakasangana nevamiriri vekanzuru nemusi weMuvhuro asi havana kupedza nhaurirano, nekudaro vachasangana zvakare neMuvhuro neChipiri svondo rinouya. No media source currently available Meya veguta reHarare, VaHerbert Gomba, vanoti kanzuru yavo inozviziva kuti vashandi vakaomerwa, uye iri kuedza napose painogona kuti igadzirise mashandiro avo. Asi VaGomba vanoti kuomerwa kwevashandi kwakangofananawo nekuomerwa kwemakambani ari kushandirwa nevashandi ava, kusanganisirawo makanzuru, nekudaro vagari vanofanirwawo kuita pavo kuburikidza nekubhadhara zvikwereti zvavo kukanzuru. No media source currently available    	https://www.voashona.com/a/zimbabwe-harare-city-workers-herbert-gomba-cosmas-bungu/5162684.html
politics	VaNzuwa Voradzikwa kuHeroes Acre VaMnangagwa Vachivimbisa Kugadzirisa Zvichemo zveVashandi	Mutungamiri wenyika VaEmmerson Mnangagwa vanoti hurumende yavo yakazvipira kugadzirisa nyaya dzemari yemihoro yevashandi pamwe nezvose zvinodiwa mukuita basa ravo asi mamwe masangano anomirira vashandi anoti mashoko avo anofanira kuonekwa nebasa kwete kutaura chete. VaMnangagwa vakataura mashoko aya pakuradzikwa kwaVaMariyawanda Nzuwa nemusi weSvondo pamarinda anoradzikwa magamba enyika paHeroes Acre Mutungamiri wenyika akati vashandi vehurumende vanofanira kushanda zvakasimba sezvaiitwa naVaNzuwa kuitira kuti mabasa ehurumende afambire mberi. VaMnangagwa vakatwoi hurumende yavo yakazvipira kugadzirisa zvese zviri kunetsa kuvashandi zvikurusei panguva ino yechirwere cheCovid 19. Asi mutungamiri werimwe remasangano anomirira vadzidzisi reAmalgamated Rural Teachers Union of Zimbabwe, VaObert Masaraure vati hurumende yave nenguva ichingovimbisa vashandi mari asi pasina chiri kubuda. VaMnangagwa vakati VaNzuwa munhu akashanda zvikuru kutsvaga zvikwanisiro zvaivaida mukurwisa hutongi hwevechichena panguva yavaishanda semudzidisi pane imwe yunivhesiti kuAmerica vasati vadzoka kumusha pakawana nyika kuzvitonga kuzere. Ataura akamirira mhuri yekwa Nzuwa uye ari muzukuru wemufi, Amai Tendai Bare, vakati VaNzuwa munhu aive nerudo nemhuri pamwe nenyika yake uye munhu aida zvekurima zvikuru. VaNzuwa vakaberekwa musi 9 Chivabvu 1941 kuNharira kuChivhu vakadzidza kuDriefontein kwaChirumhanzu nekwaKutamba kwaZvimba vasati vaenda kuAmerica kuzvidzidzo zvavo zvepamusoro kwavakasangana nemudzimai wavo Janice Mary Stevenson. Vakapedza zvidzidzo zvavo kuAmerica vakazodzidzisa pane imwe yunivhesiti kunyika iyi vasati vadzoka kuZimbabwe payakawana kuzvitonga kuzere muna 1980 vachishanda mubazi rezvekutakurwa kwezvinhu. Vakazove sachigaro wePublic Service Commission kubva muna 1992 kusvika muna2018 apo pavakazosiya basa iri vave kunorima kupurazi ravo. No media source currently available  	https://www.voashona.com/a/vanzuwa-voradzikwa-kuheroes-acre-vamnangagwa-vachivimbisa-kugadzirisa-zvichemo-zvevashandi-/6246761.html
business	Harare Agricultural Show Inovhurwa Iine Vanhu Vashoma Gore Rino	Zviratidzwa zveHarare Agricultural Show zvatanga nhasi paine kurudziro yekuti varimi pamwe nevemakambani ezvicherwa, havafaniri kupokana asi kuti vanofanira kushanda pamwe chete mukusimudzira mabasa avo nehupfumi hwenyika. Vachitaura pamusangano waitwa kuHarare Agricultural Show wazeya kuti varimi nevemakambani ezvicherwa vangashandidzane sei, mutevedzeri wegurukota rezvekurima, VaVangelis Peter Haritatos, vati hapafaniri kuve nemakakatamwa pakati pevaviri ava asi kuti vanofanira kushanda pamwe chete. VaHaritatos vatiwo basa rekuchera zvicherwa rinofanira kuitwa pachitevedzwa mitemo yezvekuchengetedza nharaunda vachiti pari zvino pane vamwe vari kungochera pese pese vachiparadza masango nezvimwe zviwanikwa. Mukuru anoona nemabasa ezvemigodhi musangano reChamber of Mines of Zimbabwe, VaDavid Matyanga, vaudza Studio 7 kuti nyika ine mitemo yakajeka inotaura kuti mabasa ekurima nekuchera zvicherwa anofambiswa sei uye kupoka kuripo kunokonzerwa nekuti mitemo iyi haisi kutevedzwa. Mutevedzeri wegurukota rinoona nezvezvicherwa, VaPolite Kambamura, vatiwo mabasa ekurima pamwe nekuchera zvicherwa akakosha kunyika nekudaro anofanira kudyidzana mukusimbisa hupfumi hwenyika. Vati muzvicherwa munobva zvakawanda zvinoshandiswa pakugadzira zvinhu zvekurimisa nekudaro makambani ezvicherwa anofanira kutsigira mamabasa ekurima zvakasimba. VaKambamura vati zvinofadza kuti pane mamwe makambani ezvicherwa akaita seZimplats ave kutotsigira mabasa ekurima. Mwedzi wapfuura Zimplats yakaisa mamiriyoni gumi nemashanu emadhora ekuAmerica muchirongwa chekuchengeta mombe dzenyama nemukaka munyika yese. Vakambotungamira sangano reConferderation of Zimbabwe Industries, VaSifelani Jabangwe, vati zvakakosha kuti varimi nemakambani ezvicherwa vashande pamwe chete kuitirakuti nyika iwane chikafu chakakwana pamwe nekusimudzira hupfumi. Mukuru weZimbabwe Agricultural Soceity, Dr Andrew Matibiri, vati hurongwa hwavo hwegore rino hwatanga zvakanaka chose. Varimi zana kubva kumativi mana enyika pamwe nemakambani zana nemakumi mashanu nemanomwe ari kuratidzira paShow yegore rino iyo ichavhurwa zviri pamutemo nemusi weChina. Show yegore rino iri kuitwa pachitevedzwa nzira dzekudzivirira denda reCovid-19 uye vakabaiwa nhomba kana kuvhenekwa ndivo chete vari kubvumidzwa kupinda muShow. VaMatibiri vatiwo veruzhinji vanokwanisa kuona zvinenge zvichiitika kuShow pamadandemutande akaita seZoom nemamwe. No media source currently available 	https://www.voashona.com/a/zimbabwe-anual-show-opens-with-low-attendance-due-to-the-pandemic/6249085.html
sports	Mbappe oshuvira Kante	Saint-Germain, Kylian Mbappe, anoti akaedza kukurudzira N’Golo Kante weChelsea kuti auye kuzotambira chikwata chekuLigue 1 apo vaviri ava vaive kumutambo weWorld Cup.   Mbappe, uyo ane makore 19 okuberekwa, akaudza muridzi wePSG Nasser Al-Khelaifi kuti atenge mutambi uyu kubva kuchikwata ichi chekuPremier League.   Kante, uyo akahwina mukombe wePremier League kaviri, ange achinzi ari kudiwa kuParc des Princes mwaka uno uye Mbappe ari kutsigira kutengwa kwemutambi uyu.   “Ndakaudza (Al-Khelaifi) zvakare kuti Kante anenge akatinakira mukamutenga auye kuchikwata chedu,” akaudza France Football.   “Ndakataura naN’Golo pataive kuWorld Cup asi ndisingamumanikidze nekuti ndinoziva zvinoitika kana zvikapinda mumusoro wako zvekuda kutengwa nezvimwe zvikwata.   “Pakupedzisira ndakangoisa mashoko mashoma muhomwe dzake zvandakanyora pakapepa, izvo zvandinoziva akazozviona adzokera kumba kwake.”   Mbappe naKante havasati vadzokera kuzvikwata zvavo zvichitevera kuhwina kwavakaita kumutambo weWorld Cup neFrance nguva pfupi ichangodarika. Vaviri ava vakabatsira Les Blues kuhwina mukombe weWorld Cup kechipiri munhorondo yechikwata ichi mushure memakore 20 zvichitevera kukunda kwavakaita Croatia 4-2 mufainari yemutambo uyu. —SportsMail Football	https://www.kwayedza.co.zw/mbappe-oshuvira-kante/
sports	Asamoah Gyan Ndiye Shasha yeKurova Mambure muAfrica Munhoroondo yeWorld Cup	Mutambi weGhana kana kuti Black Stars, Asamoah Gyan ndiye mutambi wemuAfrica akanwisa zvibodzwa zvakawandisa kudarika vamwe vatambi vose munhoroondo yemakwikwi eWorld Cup. Gyan akanwisa zvibodzwa zvitanhatu kumakwikwi aya. Munhoroondo yeGhana, Gyan ndiye akanwisawo zvibodzwa zvakawanda zvinova makumi mashanu nechimwe. Mutambio uyu akaberekwa kuGhana muna 1985 uye ari kutambira chikwata cheLegon Cities FC kuGhana.  Akatambira Ghana muWorld Cup yakaitwa 2006, 2010 na2014. Aakatanga kutambira maBlack Stars aine makore gumi nemanomwe. Zvibodzwa zcake kuWorld Cup akanwisa muna 2010 pamutambo neSerbia, Australia, United States. Muna 2014 kuWorld Cup akanwisa pamutambo neUnited States of America, akanwosawo chimwe chibodzwa pamutambo neGermany achibva aenzana naRoger Milla wekuCameroon pakugohwesa zvibodzwa zvishanu kuWorld Cup. Akazonwisa chibodzwa chechitanhatu pamutambo nePortugal chakamupinza munhoroondo pakunwisa zvibodzwa muAfrica.  Pane shasha dzekurova mambure kuWorld Cup kubva kuAfrica” Asamoah Gyan 6 (Ghana) Roger Milla 5 (Cameroon) Samuel Eto’0 3 (Cameroon) Papa Diop 3 (Senegal)	https://www.voashona.com/a/6833132.html
health	Vanhu Gumi neVanomwe Vofa neCovid-19 Hurumende Ichikurudzirwa Kutevedzera Zvainotaura paNyaya yeKudzivirira Chirwere Ichi	Bazi rezvehutano rinoti vanhu gumi nevanomwe vakafa nechirwere cheCovid-19 nemusi weMugovera zvasiya vafa nacho kubva zvachatanga kupararira gore rapera vave zviuru zvina nemakamumi mapfumbamwe kana kuti 4, 090. Vanhu mazana matatu nemakumi mana nevashanu kana kuti 345 vakabatwa nechirwere ichi zvasiya vabatwa nacho vave zana rezviuru negumi nepfumbamwe nemazana masere nemakumi mashanu nevatatu kana kuti 119, 853. Vanhu mazana mashanu nemakumi masere nemumwe kana kuti 581 vakapora kubva kuchirwere ichi zvasiya vapora kubva zvachatanga kupararira vave zviuru makumi mapfumbamwe nematanhatu zvine mazana manomwe negumi nevatanhatu kana kuti 96, 716. Vanhu mamiriyoni maviri nezviuru makumi matatu nezvitanhatu zvine mazana maviri nemakumi mapfumbamwe nemapfumbamwe kana kuti 2, 036, 299 vabayiwa nhomba yekudzivirira Covid-19 kekutanga. Vanhu miriyoni imwe chete nezviuru zana nemakumi mapfumbamwe nevasere zvine mazana matatu nemakumi masere nechimwe kana kuti 1, 198, 381 vabayiwa nhomba yeCovid-19 kechipiri. Hurumende inoti ine hurongwa hwekubaya nhomba vanhu mamiriyoni gumi kuyedza kudzivirira kupararira kwechirwere cheCovid-19. Bazi rezvehutano rinoti chirwere ichi hachichanyanye kupararira zvakanyanya munzvimbo dzange dzichinzi dziri munjodzi huru richiti izvi zvakakonzerwa nedzidziso iri kupihwa nezvechirwere ichi. Mutungamiri wenyika VaEmmerson Mnangagwa nemusi weMuvhuro svondo rapera vakawedzera nguva yekuti vanhu vagare mudzimba nemamwe mavhiki maviri vachiti kunyangwe huwandu hwevari kyabtwa nechirwere ichi have kudzikira, huwandu hwevari kufa huchiri hwakawandisa pane zvinotarisirwa. Vachipawo pfungwa dzavo, munyori anoona nezvehutano mubato reMDC Alliance Dr Henry Madzorera vanoti zvekungoti vanhu vagare mudzimba asi vamwe vachienderera mberi vachiunganidza vanhu vachiita zvematongerwo enyika hazvibatsire. Mamwe madzishe nebato reZanu-PF nevamwe vari mumubatanidzwa wemapato ari muPolitical Actors Dialogue kana kuti POLAD vari kuenderera mberi nekuita misangano kunyangwe veMDC Alliance nevamwe vasiri mugungano iri vari kurambidzwa kuita misangano yavo nemapurisa achiti ari kuda kumisa kupararira kwechirwere cheCovid-19. No media source currently available 	https://www.voashona.com/a/vanhu-gumi-nevanomwe-vofa-necovid-19-hurumende-ichikurudzirwa-kutevedzera-zvainotaura-panyaya-yekudzivirira-chirwere-ichi/6003464.html
sports	‘Matambiro eChevrons marwadzo’	HUTUNGAMIRI hweZimbabwe Cricket (ZC) hunoti hunoda kuona shanduko huru mumatambiro anoita chikwata chenyika chemaChevrons zvichitevera kusatamba zvinogutsa kwachange chichiita mumitambo yadarika.   Nguva pfupi yadarika, maChevrons akarakashwa (whitewash) pamusha neBangladesh mumitambo yeOne Day International, Twenty20 Series neTest Match uye izvi zvinotevera kukundwa kwakaitwa chikwata chenyika ichi zvekare nePakistan pamwe neAfghanistan gore rino.   Pamusangano wakaitwa svondo radarika, ZC yakapa basa kuna director of cricket, Hamilton Masakadza, kuti ave nehurongwa hwekumutsiridza chikwata ichi apo chiri kutarisirwa kunokwikwidza necheIreland uye neScotland mumitambo yeSuper League yekurwira kuenda kumutambo weICC 2023 World Cup kuIndia.   Muchinyorwa chakabva kuZC, mukushi wemashoko wesangano iri – Darlington Majonga – anoti Masakadza akapihwa basa rekuti agadzirise zvinhu zvakasiyana-siyana maringe nemaChevrons. “Takabuda mumusangano tikawirirana kuti director of cricket auye nehurongwa hwekumutsiridza mutambo uyu uye kuti agadzirise nyaya nhatu dzinoti kusarudza vatambi, nyaya dzehunyanzvi hwevatambi uye kuongorora matambiro evatambi vacho.   “Hurongwa uhu hunofanira kunge hwavepo chikwata chenyika chisati chasimuka chakananga kuIreland uko chinofanira kunosangana neIreland chozosangana zvekare neScotland mumitambo yeSuper League,” anodaro Majonga.   Muhurukuro neKwayedza svondo rino, Majonga anoti chikwata chemaChevrons chiri kufanirwa kusimuka chakananga kuIreland mumazuva anotevera kunorwira tickiti rekuenda kuWorld Cup. Anoti nekuda kwekuti Zimbabwe iri kuonekwa senyika ine vanhu vakawanda vari kubatwa neCovid-19, maChevrons ari kufanirwa kusimuka osvika ombogara pavo vega kwemazuva izvo zvinotarisirwa kuitwa nevanhu vanenge vashanya kune dzimwe nyika panguva ino apo pasi rese riri kurwisana nedenda reCovid-19,” anodaro Majonga.   Anoenderera mberi achiti, “Tiri pakati pekuita hurukuro maringe nemafambiro atichaita kuenda kuIreland neScotland kunotamba nezvikwata zviviri izvi. Patichafamba, tinofanira kusvika tombogara pedu toga nekuti ndizvo zvinotenderwa kuitwa panguva ino yatiri yekurwisana neCovid-19 sezvo denda iri riri kuuraya vanhu pasi rose.   “Mitambo yekuIreland neScotland yakatikoshera nekuti ndeyeSuper League yekurwira kuenda kuWorld Cup saka tinotofanirwa kukwidziridza masokisi edu kuti tigohwina.”	https://www.kwayedza.co.zw/matambiro-echevrons-marwadzo/
business	Mabhanga Maviri muZimbabwe Anobviswa paZvirango Zvakatemerwa neAmerica	Hurumende yeAmerica yabvisa mabhanga maviri anoti reAgribank nere International Development Bank of Zimbabwe pazvirango zvakatemerwa makambani nevamwe vari muhurumende yeZanu-PF kusanganisira mutungamiri wenyika, VaRobert Mugabe. Hurumende yeAmerica yabvisa mabhanga maviri anoti reAgribank nere International Development Bank of Zimbabwe pazvirango zvakatemerwa makambani nevamwe vari muhurumende yeZanu-PF kusanganisira mutungamiri wenyika, VaRobert Mugabe. Bazi rinona nezvemari muAmerica re U.S Treasury Department neChina rakati munhu anenge oda kuita bhizimisi nemabhanga maviri aya haachafanire kutanga akumbira rezinesi kuhurumende yeAmerica. America, ichatungamirwa naVaGoerge Walker Bush, yakatemera mamwe makambani nenhengo dzeZanu-PF zvirango muna 2003 ichivapomera mhosva yekutonga nedemo. Zvirango izvi zvinowedzerwa nguva gore rega, uye pakapinda VaBarack Obama mukutonga, vakaramba vachizvichengetedza vachiti zvichabviswa chete kana hurumende yeZanu PF yava kuremekedza kodzero dzevanhu pamwe nemitemo yenyika. Asi Zanu-PF inoti zvirango zvakatemerwa nyika mushure mekunge hurumende yagovera ivhu kuvatema. Hurumende yeAmerica yabvisawo zvimwe zvizvarwa zveZimbabwe zvange zvakatemerwa zvirango kusanganisa nhengo dzeZanu-PF nhatu dzakashaya dzinosanganisa vaive sachigaro webato iri mudunhu reHarare, VaAmos Midzi, vaiva nhengo yePolitburo VaStanley Sakupwanya uye VaSikhanyiso Duke Ndlovu, vaive gurukota rezvekuburitswa kwemashoko. Mudzimai waVaNdlovu amai Rose Jaele Ndlovu uye vamwe vanonzi Amai Nalinee Taveeesin vekuThailand vakabviswawo pavanhu vainge vatemerwa zvirango mushure mekunyora tsamba vachizvichenura. Amai Nalinee vaive gurukota kuThailand vakatemerwa zvirango muna 2008 nekudyidzana kwavo naVaMugabe. Asi vairamba kuti vanodyidzana naVaMugabe vachiti vainge vozorwa mafuta enguruve yavasina kudya vachiti vaingozivawo VaMugabe. Mutauriri weZanu-PF, VaSimon Khaya Moyo, vaudza Studio 7 kuti zvirango izvi hazvisi pamutemo uye zvinofanira kubviswa zvose kwete muzvidimbu. Gweta rinorwira kodzero dzevanhu vachishanda neHuman Rights Watch, VaDewa Mavhinga, vanoti America haifanire kubvisa ziso rayo pahurumende yeZimbabwe zvikuru panyaya dzekodzero dzevanhu.  No media source currently available 	https://www.voashona.com/a/us-sanctions-mugabe-obama/3178653.html
sports	Portugal yadzinga Santos wekunetsana naCR7	  MURAIRIDZI wePortugal, Fernando Santos, aita wechisere kudzingwa basa kuWorld Cup zvichitevera kuburitswa kwakaita nyika iyi mumutambo uyu neMorocco.   Chinyorwa chakabva kuFootball Association of Portugal chinoti: “Changa chiri chiremerera kuve nemurairidzi akaita saFernando Santos achirairidza nyika yedu.   “FPF inotenda Fernando Santos nechikwata chake nebasa ravakabata mumakore masere uye tine kutenda kwakadzika kunobva kuzvizvarwa zvePortugal. FPF yatanga basa rekutsvaga murairidzi mutsva wenyika yedu.”   Santos ange arairidza Portugal kwemakore masere uye akaita wekutanga kuhwina mukombe mukuru apo akatungamira Portugal kutora European Championship mugore ra2016.   Akazotungamira zvakare chikwata ichi kuhwina mukombe weUEFA Nations League muna2019.   Ari kuWorld Cup kuQatar, Santos anonzi akatsamwisana naCristiano Ronaldo izvo zvakamuona achisiya mutambi uyu mumutambo wavo weRound of 16 neSwitzerland uyo vakahwina 6-1.   Vamwe varairidzi vakadzingwa basa kana kusiya vachangobva kuWorld Cup vanosanganisira Gerardo ‘Tata’ Martino weMexico, Tite (Brazil), Luis Enrique (Spain), Otto Addo (Ghana), Roberto Martinez (Belgium), Louis van Gaal (Netherlands) naPaulo Bento (Korea Republic).	https://www.kwayedza.co.zw/portugal-yadzinga-santos-wekunetsana-nacr7/
sports	‘HAKUNA MAWARRIORS AKADARO’	  CHIKWATA chenhabvu chenyika chemaWarriors chakaenda kumakwishu eAfrica Cup of Nations (Afcon) egore rino ndicho chakatamba zvinonyadzisa kudarika zvimwe zvikwata zvose zvakamboenda kumutambo uyu makore adarika sezvo chakanwisa chibodzwa chimwechete pamitambo yacho mitatu yachakatamba.   Zvikuru zvaitarisirwa kubva kuchikwata ichi asi chakangodzoka ari maoko chete murwendo rwekuEgypt uko kwainge kuzere nemakakatanwa pakati pevatambi vemaWarriors – avo vairairidzwa naSunday ‘Mhofu’ Chidzmbwa – nehutungamiri weZimbabwe Football Association (Zifa) pamusoro penyaya yemari nezvimwe zvakasiyana.   Vatambi vemaWarriors pavaive kuEgypt vakamboranwa kutamba mitambo yavo vachiti vaida kubhadharwa mari yavo.   Kumakwishu aya — ayo ari kuenderera mberi kuEgypt —  maWarrrios akangonwisa kamwechete chinova chibodzwa chakanwiswa naKhama Billiat pamutambo wavo wechipiri uyo vakaita mangange 1-1 neUganda.   Mimwe mitambo miviri, maWarriors akakundwa 1-0 neEgypt kozoti 4-0 neDemocratic Republic of Congo.   Muongororo yakaitwa neKwayedza svondo rino, zvakaonekwa kuti pazvikwata zvina zvakaenda kumakwishu eAfcon zvichimirira Zimbabwe mumakore anoti 2006, 2004, 2017 ne2019 chegore rino ndicho chakatamba zvinonyadzisa.   Mugore ra2004 – iro raive rekutanga maWarriors achibudirira kuenda kumakwishu eAfcon ayo akaitirwa kuTunisia — chikwata chenyika ichi chairairidzwa naChidzambwa uye chaive muboka reGroup C nezvikwata zvinoti Egypt, Cameroon neAlgeria.   MaWarriors akakwanisa kuhwina mutambo mumwechete apo akakunda Algeria 2-1 uye akazokundwa mimwe miviri apo akarohwa 2-1 neEgypt kozoti 5-3 neCameroon.   Kumakwishu aya, maWarriors akakwanisa kunwisa katanhatu iwo ndokunwiswa nezvimwe zvikwata kanokwana kasere.   Afcon yaitevera ya2006 yakaitirwa kuEgypt, maWarriors aitungamirwa naCharles Muhlauri uye aive muboka raive nezvikwata zvinoti Nigeria, Senegal neGhana.   Kumakwishu aya, maWarriors akakwanisa kuhwina mutambo mumwechete apo akakunda Ghana 2-1 asi ndokukundwa mimwe miviri – 2-0 neSenegal kozoti 2-0 zvakare neNigeria.   Mugore ra2006 iri, chikwata chaMuhlauri chakakwanisa kunwisa kaviri mumitambo mitatu yachakatamba uye icho chikanwiswa kashanu nezvimwe zvikwata zvaive muboka rimwechete nacho.   MaWarriors akazombomira kukwikwidza kumakwishu aya ndokuzodzokera mugore ra2017 kuGabon apo airairidzwa naKalisto Pasuwa.   Chikwata chaPasuwa chaitungamirirwa naWillard Katsande ari kaputeni uye chaive muboka reGroup B rezvikwata zvaiti Senegal, Tunisia neAlgeria.   MaWarriors panguva iyi haana kumbohwinha mutambo mumwechete zvawo sezvo akaita mangange  2-2 neAlgeria mumutambo wawo wekutanga ndokuzokundwa mimwe miviri yaitevera, 2-0 neSenegal uye 4-2 neTunisia.  Gore iri, chikwata ichi chakakwanisa kunwisa kana icho ndokunwiswa kasere nezvimwe zvikwata zvaive muboka iri.   Chikwata cha2017 chaive nevamwe vatambi vanosanganisira Knowledge Musona, Billiat, Danny ‘Deco’ Phiri, Nyasha Mushekwi, Teenage Hadebe, Kudakwashe Mahachi, Evans Rusike, Lawrence Mhlanga naMarvelous Nakamba avo vanove vaive zvakare muchikwata chegore rino.   Vatsigiri venhabvu vakaita hurukuro neKwayedza svondo rino vari kudya magaka mambishi vachiti matambiro akaitwa nemaWarriors kuAfcon rwendo rwuno anonzwisa hasha.    Sunday ‘Mhofu’ Chidzambwa   Munyori mukuru wesangano reFriends of the Warriors — Zivanai Muwashu — anoti vatambi ava vakarakidza kuti havana nyika pamwoyo asi chavanongoda imari chete.   “Hatisi kufara nezvatakaona kuCairo, shuwa ndizvo zvavakaendera here ikoko kunonyadzisa nyika yese? Dai vange vasingade zvemaWarriros vasina kumbobvira vaenda vakagara kumusha, paitsvagwa vamwe vaienda.   “Shuwa kutishoresa zvakadaro, Khama Billiat mukatarisa aitamba ega nhabvu kumakwishu aya, vamwe vatinoti ndivo kaputeni wedu kupotsa ega gedhe, aiwa zvinonyadzisa izvi,” anodaro Muwashu.   Mutsigiri wenhabvu ane mukurumbira Chris ‘Romario’ Musekiwa anoti hazvina kunaka chose kuti vatambi vasvike pakuramba kutamba nhabvu nekuda kwemari.   Anoti mune ramangwana Zifa inofanirwa kugadzirisa nhau idzi kuti zvakaitika kuEgypt zvisadzokorodzwe.   “Hazvina kunaka zvakaitika kuti Zifa inozotanga kutsvaga mari nguva yapera yekupa kune vatambi vemaWarriors. Mari ngaitsvagwe nguva iripo kuti vatambi vasazorambe kutamba izvo zvakazoitika, iye zvino zvakazokanganisa murairidzi basa rake. Vanhu iye zvino vave kuti ngaadzingwe basa asi havachatarise zvimwe zvikonzero zviitika kumakwishu aya. Asi Zifa ndiyo inoziva kuti ichiri kumuda here kana kuti vomudzinga.   “Zvakaitika zvakatodarika saka ngatichitange kugadzirira mitambo inotevera tione kuti togadzirisa papi pakanganisika. Vakomana kutamba vakatamba zvavo asi kumberi uko hapana zvavaiita.   “DRC takaidherera ndiko saka takazozvamburwa, Elvis Chipezese (mubati wepagedhi wemaWarriors) hapana hake zvaaikwanisa kuita nekuti chikwata cheDRC chaiuya kunge nyuchi. Tinopa sando kuna Billiat akatamba zvinofadza mumitambo yose,” anodaro.	https://www.kwayedza.co.zw/hakuna-mawarriors-akadaro/
politics	MDC Yopemberera Kusvitsa Makore Makumi Maviri Yaumbwa	MDC inotungamirwa naVaNelson Chamisa inoti iri kuenderera mberi neMugovera nehurongwa hwavo hwekupemberera kusvitswa kaitwa makore makumi maviri kubva parakaumbwa muna Gunyana 1999. Bato iri rinoburitsa mashoko aya zvichitevera mashoko ari kutumirwa pa social media achiti hurongwa hweMugovera hwakanzurwa. Murongi wemisangano mubato iri, VaAmos Chibaya, vanoti hapana chachinja pahurongwa hwavo. VaChibaya vanoti kune vanhu vari kuda kuti musangano wavo usabudirira izvo zviri kupa kuti vanhu ava vati VaChamisa vachange vari kurufu kwaVaMugabe neMugovera. VaChibaya vanoti VaChamisa ndivo vachange vari munyarikani mukuru pahurongwa hwavo, uye vari kutarisira madzisahwira achibva kunze kwenyika kunge ari muRufaro Stadium. Vaimbi vane mukurumbira munyika vachange vachivaraidza vanhu nemumhanzi. MDC yakamisa hurongwa hwayo uhwu musi wa Gunyana 14 ichipa mukana wekuti nyika icheme VaMugabe, avo vakashaya kuSingapore musi waGunyana 6. No media source currently available  	https://www.voashona.com/a/mdc-celebrates-20-years-after-its-formation/5101719.html
health	VaMagaya Vokonzera Mutauro muNyika neKuti Vawana Mushonga weHIV	Muporofita Walter Magaya vechicgi yeProphetic Healing Deliverance kana kuti PHD vakonzera mutauro munyika nezuro mushure mekunge vati ivo nevamwe vavari kushanda kubva kuIndia vachiti vawana mushonga wekurapa chirwere cheHIV. Aka hakasi kekutanga VaMagaya vachitaura mashoko akadai sezvo muna 2016 vakambotaura kwaMutare kuti mweya mutsvene kuburikidza nemavari unokwanisa kurapa chirwere ichi. Vakambotiwo vanorapa chirwere chegomarara. Hatina kukwanisa kubata VaMagaya kuti tinzwe divi ravo. Asi vakataura mashoko aya panhepfenyuro yavo yeYadar TV vachiti pane muti wavakawana unosanganiswa nemumwe unowanikwa kuMozambique. Asi vaimbova gurukota rezvehutano Dr Henry Madzorera vati vanhu vanofanira kuramba vachinwa mishonga yavo yemaARV kwete kurega vachiti kwaita mushonga unorapa chirwere ichi kusvika vanachiremba vaita ongororo izere.	https://www.voashona.com/a/vamagaya-vokonzera-mutauro-munyika-nekuti-vawana-mushonga-wehiv/4632677.html
business	Vakaremara Vanoti Hurumende Ngaishanda neMakambani Kuti Ivabatsire neZvikwanisiro	Vamwe vakaremara vari kukurudzira hurumende kuti ishande pamwechete nemakambani nemasangano akazvimirira mukutsvaga nzira yekuti vawane zvekushandisa zvinoita kuti hupenyu hwavo hureruke. Pastor Thomas Muchadenyika, avo vanogara kuNew Marimba muHarare vakaremara makumbo ese uye vanoshandisa madondoro vanoti kushayikwa kwezvikwanisiro kuri kuita kuti vakaremara vakawanda mumadhorobha nekumaruwa vatadze kushanda mabasa avo akasiyana siyana nekuendawo kuzvikoro. “Pane zvekushandisa zvevakaremara hazvisi kutowanikwa munyika muno.” Vanoenderera mberi vachiti, “Hongu hurumende yakanga yati yabvisa mutero kana kuti duty pane zvinoshandiswa nevakaremara zvakaita semadondoro, ma wheel chair nezvinoshandiswa nematsi kana mahearing aids, asi kuti munhu aende kunze kwenyika kunozvitenga mari yacho anenge asina, nekuti haasi kunopihwa mahara.” Mukuru weZimbabwe Albino Association Mai Mercy Maunganidze Chimanga vanoti nyaya yekushayikwa kwezvekushandisa zvevakaremara yave nenguva yakareba isingagadziriswe, “Nyaya yema assistive technologies yakakoshera vanhu vakaremara muhupenyu hwavo,”vanodaro Amai Chimanga. Vanotiwo, “Kubva tichitanga organisation muna 1996 tanga tichichema nehurumende yeZimbabwe kuti dai ma sunscreen lotion aiswa pa essential drugs list sezvo anoshandiswa zuva nezuva. Taitaura takatarisa vanhu vari HIV positive vanotora ma ARVs. Ma assistive devices aya anodhura uye vazhinji vedu havakwanise kuatenga. Uye zvikashayikwa zvinokoresa disability yemunhu.” Mai Chimanga vanoti hurumende inofanira kupa rutsigiro kumakambani kuti zvikwanisiro zvevakaremara zvigadzirwe muZimbabwe. “Iye zvino mukazvitarisa vanhu vane mental health vane mapiritsi avo anoda kutorwa pamwedzi pega pega, ve epilepsy vanoda mishonga yavo zvekare asi havasi kuzokwanisa kuzviita.” Vaenderera mberi vachiti mamwe matanho ari kutorwa nehurumende akanangana nekurerutsira vakaremara haasi kushanda. VaShingirai Nyakupinda vekuSunningdale muHarare vanova nhengo yeTracy Nyakupinda Albino Foundation vanoti zvikoro zvepamusoro zvinofanira kunge zvichiita ongororo netsvagurudzo pamusoro pezvikwanisiro zvevakaremara. “Hakuna chati chaitwa in terms of research pane zvinhu zvinobatsira vanhu, tichizvigadzirira tega tisingamirire kupihwa nema donors,” vanodaro VaNyakupinda. Vanoenderera mberi vachitiwo, Mahigher educational institutions edu pane ma projects avanoita vanokwanisa kugadzira zvakawanda. Tikatarisa ma hearing aids kana ma white cane, zvinhu zvinokwanisa kugadzirwa muno pasina zvekuzombomira pa waiting list. Saka tanga tichitarisira kuti kupera kwegore rino kana kutanga kwerinouya zvinhu zvichashanduka mu Zimbabwe tikwanise kuve ne progress paku addressa zvinhu zvakadai.” VaNyakupinda vanoti masangano evakaremara ndiwo anofanira kutaurirana nezvikoro zvepamusoro kuti vabatsirane nehurumende kugadzira zvinoshandiswa nevakaremara. VaEvans Tarwirei Chigariro vanodzidzisa mechanical engineering paHarare Polytechnic vanoti vakaremara ndivo vanofanira kutungamirira hurongwa hwekugadzirwa kwezvikwanisiro zvavo muno, asi chekutanga vanofanira kupihwa mukana wekuzviita. VaChigariro vanoti chinhu chinobatsira vakaremara chinofanira kugadzirwa naivo varidzi nekuti ndivo vanoziva zvavanoda. “Asingagone kutaura asi achiona anodzidziswa language yacho iyoyo, zvinoita, asingaone anodzidziswa, asinganzwe anotichwa, “ vanodaro VaChigariro. Vatiwo, “ Tiri mubishi rekunyora mapepa ekuti pamwe President akazviona anozvipasisa zvopindawo muma colleges edu. Zvototanga kushanda mugore ratiri kupinda ra2020. Research yatiri kutaura iyi haiitwi nemunhu ari able-bodied nekuti haana disability maari. Zvinoda kuti tidzidzise ari disabled wacho iyeye topedzisira tave nema leaders anoziva zve disability.” Sangano World Health Organisation rinoti munhu mumwechete pagumi rega rega revanhu vakaremara ari kurarama asina zvikwanisiro nekuda kwekudhura kwazvo pamwe nekutadza kunzwisisa nyaya dzevakaremara nevatungamiri venyika dzose zvadzo. No media source currently available 	https://www.voashona.com/a/vakaremara-vanoti-hurumende-ngaishanda-nemakambani-kuti-ivabatsire-nezvikwanisiro/5231403.html
politics	Mapurisa Akapakata Zvombo Anorambidza Musangano weCitizens'Coalition for Change kuMarondera	Mapurisa nhasi arambidza mutungamiri weCitizens Coalition for Change, VaNelson Chamisa, kuita musangano nevatsigiri vavo kuMarondera ndokuvapa maminitsi mashomanana ekuti vaudze vatsigiri vavo kuti vaparare. Mapurisa anga akapakatira pfuti nezvamboko uye achifamba nembwa nhasi afumira kunovhara mikova yenhandare yenhabvu yeRudhaka Stadium kuMarondera umo manga muchifanira kuitwa musangano naVaChamisa nevatsigiri vavo. Zviuru nezviuru zvevatsigiri veCCC zvanga zvauya kumusangano uyu zvazoswera zvichiimba zviri panze penhandare iyi zvakamirira hutungamiri hwebato razvo hwanga hwaenda kumatare kuti nyaya iyi igadziriswe. Pavazopihwa mukana nemapurisa wekuti vaudze vatsigiri vavo kuti vaparare, VaChamisa vati hapana chabuda kumatare kwavanga vaenda. VaChamisa vati havadi zvemhirizhonga ndosaka vateerera kurambidzwa kwavaitwa nemapurisa vachiti kana bato ravo rikapinda mumasimba hapana mupurisa kana musoja achadzingwa basa vachiti mapurisa nemasoja vanofanira kushanda vasina divi ravakarerekera. Mutevedzeri wemutauriri weCCC, VaOstallos Siziba vaudza Studio 7 kuti vari kuenderera mberi nemusangano wavo wekuDulibadzimu Stadium kuBeitbridge mangwana zvisineyi nezvaitika nhasi vachiti chinovashamisa ndechekuti Zanu PF iri kungoita misangano yayo pasina kana dambudziko. Mumwe mutsigiri weCCC anga auya kumusangano wanhasi warambidzwa nemapurisa uyu, Amai Jane Chikandwa, vati kunyange hurumende yaVaEmmerson Mnangagwa yarambidza VaChamisa kuita musangano nevatsigiri vavo nhasi hapana chichazovamisa kuvhotera pavanoda. Tamboedza kubata mutauriri wemapurisa Assistant Commissioner Paul Nyathi asi vanga vasiri kudaira nharembozha yavo kuti tinzwe divi remapurisa panyaya iyi. Asi mamwe mapurisa anga achirambidza veCCC kuita musangano wavo anga achiti ari kutyira kuti chirwere cheCovid 19 chinogona kupararira kana musangano uyu wakabvumidzwa kuenderera mberi. Asi izvi zvanga zvichipikiswa nevatungamiri veCCC vanosanganisira VaCharlton Hwende naVaAmos Chibaya pavanga vachitaura nemapurisa aya vachiti kana Covid 19 iriko zvechokwadi bato reZanu PF rinofanirwawo kurambidzwa kuita misangano yaro. Vari kukwikwidza musarudzo dzema by-elections dzekutsvaga mumiriri weMarondera Central muparamende ndiVaCaston Matewu veCCC, VaIgnatius Mateveke vari kumirira Zanu PF pamwe naVaWitness Muzavazi avo vari kumirira MDC Alliance. No media source currently available	https://www.voashona.com/a/6482199.html
business	Vakaremara Votarisira Kuti VaNcube Vaise Mari yeKuvabatsira muBhajeti ra2022	Vakaremara vari kukurudzira gurukota rezvemari, VaMthuli Ncube, avo vari kuparura bhajeti rehurumende ra2022 nemusi weChina, kuti vawedzere mari dzekuvasimudzira sezvo vaomerwa nehupenyu zvakanyanya. Vanoongorora nyaya dzezvehupfumi, vachirwirawo kodzero dzevakaremara uye vasingaone, VaMasimba Kuchera, vaudza Studio 7 kuti pari zvino vakaremara vari kupihwa madhora zviuru zvitatu zvemunyika pamwedzi. Ongororo yakaitwa nesangano reUnited Nations Educational, Scientific and Cultural Organization, kana kuti UNESCO, yakaburitsa pachena kuti vakaremara ndivo vakanyanya kuomerwa nehupenyu munguva yeCovid-19 muZimbabwe sezvo vainge vokundikana kuzviitira mabasa emaoko kana kupemha. Vasikana vakaremara vanonzi vari kumbunyikidzwawo zvakanyanya munguva dzino dzekurwisa denda iri. Vakaremara vanonzi neongororo iyi vari kutadza kuenda kuchikoro kana kuzvipatara. VaKuchera vati zvakakosha kuti paiswe mari parutivi yekuti vakaremara vakwanise kurapwa nyore. No media source currently available  	https://www.voashona.com/a/vakaremara-votarisira-kuti-vancube-vaise-mari-yekuvabatsira-mubhajeti-ra2022/6326115.html
politics	Maonero eHurumende yeAmerica Mukudyidzana neChina.	Kwemakore akawanda, hurumende yeAmerica yange ichikumbira China mune zvakanaka kuti imire mabasa ehutsotsi, kumbunyikidza uye kusora muAmerica. Asi kwemakore ose aya China yange ichiramba kuteerera. Nenyaya yekuita hunhinhi uku, America yakazomanikidzwa kuvhara muzinda weChina kuHouston, Texas mushure mekunge China yayedza kutora zvisiri pamutemo hunyanzvi hwezvekugadzia mishonga uye kuda kupa chiokomuhomwe kune vanhu makumi mashanu vanoshanda pamakambani anogadzira mishonga aya kuti vapihwe magwaro akakosha ekugadzira mishonga nehumwe humhizha. China iri kuyedzawo kutyisidzira zvizvarwa zvenyika iyi zviri muAmerica zvinopikisa kuti zvidzokere kumusha. Zvakaitwa neChina kuHouston zvakapfurikidza zvakanyanya zvakasiya hurumende yeAmerica isina chimwe chekuita kunze kwekuvhara muzinda uyu. Iri rimwe danho rakaomarara ratorwa neAmerica kudzivisa China iyo yopinda nemwenje mudziva. Kwemakore, vamiriri veChina vange vachibatwa zvakanaka neAmerica asi ivo vachibata vamiriri veAmerica munyika yavo neseri kweruoko. Izvi handi zvinhu zvakanaka. Asi hamusi muAmerica chete umo vamiriri veChina vanozvidza nyika inovaremekedza. Kubiwa kwemagwaro enjere neChina rave dambudziko rakomba pasi rose. Mazuva mashoma adarika matare emuAmerica akawana zvimwe zvizvarwa zvekuChina zviviri Li Xiaoyu naDong Jiazhi zviine mhosva yekusora makambani emuAmerica nekuba zvakakosha pamacomputer. Vaviri ava vakange vapedza makore gumi vachisora nekuba magwaro akakosha ane humhizha hwepamusoro hwemaindustry kunyika dzinosanganisira United States, Australia, Belgium, Germany, Japan, Lithuania, the Netherlands, Spain, South Korea, Sweden, ne United Kingdom. Zvose izvi zvinoratidza kuti China inodya zvevapfupi nekureba mukuda kwayo kuti ive nyika ine hupfumi hwakasimba pasi rose. No media source currently available  	https://www.voashona.com/a/mashoko-anotevera-anoburitsa-pamire-hurumende-yeamerica-pakudyidzana-nechina-/5540213.html
politics	Pastor Mugadza Vanoti Zimbabwe Inoda Kutongwa neVanhu Vane Hunyanzvi	Mumwe mukuru wechechi yeRemnant kuKariba akasungwa muna Zvita achiratidzira ari ega kuVictoria Falls uko kwaiitirwa musangano wepagore weZanu PF, anoti Zimbabwe inoda kuti itongwe nevanhu vane hunyanzvi kuti ibude mumadhaka mairi. Pastor Patrick Mugadza vakazobuditswa mutirongo neChina mushure mekubhadhara mari yechibatiso inosvika madhora makumi mashanu. Pastor Mugadza vainge vambonzi namejastiriti mumwe chete iyeye, Amai Lindiwe Maphosa, vabhadhare madhora mazana mashanu ayo vavakatadza kubhadhara. VaMugadza vakasungwa musi wa 11 Zvita vachipomerwa mhosva yekuita zvemusarinya. No media source currently available Vaimirirwa mudare redzimhosva negweta, rinoshanda neZimbabwe Lawyers for Human Rights, VaThulani Nkala,. Pastor Mugadza vanoti vanoziva kuti zvavari kuita zvinogona kuvatsakatisa sezvakaita kumurwiri wekodzero dzevanhu, VaItai Dzamara. Asi vanoti nyaya yekuti vane rudo nenyika yeZimbabwe uye kutiwo vamwe, kusanganisira Jesu, mutungamiri wenyika, VaRobert Mugabe, uye mushakabvu Joshua Nkomo, vakazvipira mukurwisa zvakaipa zvinovapa simba rekuti varambe vachirwa semusambangwena	https://www.voashona.com/a/zimbabwe-vic-fall-mugabe-mugadza/3127830.html
politics	VaMnangagwa Vanorumbidza Mauto Vachiti Kune Vavengi Vari Kurwisa Zimbabwe	Zimbabwe yacherechedza zuva remauto, kana kuti Defence Forces Day, mutungamiri wenyika, VaEmmerson Mnangagwa, vachiti Zimbabwe iri kurwiswa nevavengi pachishandiswa zvirango zvehupfumi pamwe nemadandemutande eSocial Media. Mumashoko avo ekupemberera Defence Forces Day, VaMnangagwa varumbidza mauto vachiti ari kuita basa guru mukudzivirira nyika kubva kuvavangi. VaMnangagwa vatenda mauto nekuramba akabatana pamwe nekumisa kuratidzira zvine mhirizhonga kwainge kwarongwa nemapato anopikisa nemasangano akazvimirira achishanda nevavati vavengi vemuno nekunze. VaMnangagwa vatiwo mauto anobatsira zvikuru mumatambudziko vakapa semuenzaniso rubatsiro rwakapihwa nemauto apo pakaita dutumupengo reCylone Idai apo mauto akabatsira kupa vanhu chikafu, kuvaka migwagwa nemabhiriji zvainge dzaparadzwa nedutumupengo iri. VaMnangagwa vati vari muchiuto vari kubatwawo neCovid-19 vakati vakambove mukuru wemauto emuchadenga kwenguva yakareba, VaPerence Shiri, pamwe nevaive mutauriri wemauto, Colonel Overson Mugwisi, nevamwe, vakashaya nedenda iri. Bato guru rinopikisa munyika, reMDC Alliance, ratiwo rinoyemura basa guru range riri kuitwa nemauto mukati memakore makumi mana apfuura, munyika, muSADC neAfrica. Mutauriri webato iri, Advocate Fadzayi Mahare, varumbidza basa guru rakaitwa nemauto paCyclone Idai. Mutevedzeri waAdvocate Mahere, VaClifford Hlatshwayo, vaudza Studio 7 kuti kunyange hazvo mauto achiita basa guru rekuchengetedza runyararo, pane pamwe paanoshandiswa kurova vanhu izvo zviri kunze kwebumbiro remitemo yenyika. Vati shuviro yavo ndeyekuti mauto agare zvakanaka achitambirawo mari dzinofadza. Mumwe mugari wemuHarare, VaJohnstone Chirwa, vaudza Studio7 kuti vanobvumirana kuti mauto anoita basa guru asi vakati havafari kuti mauto emuZimbabwe ave kushanda akarerekera kune rimwe bato. Asi muhurukuro yavakaita nenhepfenyuro yeZBC TV pamusoro peDefence Forces Day neMuvhuro manheru, mukuru weZimbabwe Defence Force, General Philip Valerio Sibanda, vakati mauto ndeevanhu uye aripo pakudzvirira nyika nevanhu vese. Vakati hazvifadzi kuti pane vamwe vanoshora nekutuka mauto vachiti izvi zvinokonzerwa nevanhu vanonyora manyepo nezvimwe zvisina kunaka pamamusoro pemauto paSocial Media. Mhemberero dzanhasi dzaitwa vanhu vari mudzimba nekuda kweCovid-19 pasi pedingindira rekuti: “The ZDF: Celeberating 40 Years of Excellent Service to the People.” No media source currently available 	https://www.voashona.com/a/zimbabwe-president-mnangagwa-praises-defence-forces/5539427.html
business	Hurumede Yoronga Mutemo Unoomesera Vari Kutengesa Mari paMukoto	Gurukota rinoona nezvemutemo VaZiyambi Ziyambi vanoti mutemo uri kuda kudzikwa nehurumende kudzivirira kufambiswa kwemari zvechikiribidi kana kuti Money Laundering wakanangana nekuzadzikisa zvisungo zvemitemo yepasi rino inodzivirira mabasa evanopfurikidza mwero. VaZiyambi vanoti vatotanga kunyora bhiri remutemo uyu sezvo mutemo uri kushandiswa parizvino wakadzikwa muna Mbudzi gore rapera uchishanda kwemwedzi mitanhatu chete nekuti ndewechimbi chimbi unoitwa nemutungamiri wenyika dare reparamende risati razeya. Mutemo uyu unonzi Presidential Powers (Temporary Measures) (Amendment of the Money Laundering and Proceeds of Crime Act and Exchange Control Act) Regulations. Asi nyanzvi munyaya dzezvemitemo dzinotiwo hurumende inenge iri kudawo kushandisa mutemo uyu kusunga vari kuchinja mari pamukoto zvikuru dhora rekuAmerica nemaRTGS. VaZiyambi vanoti kuvhunduka chati kwatara hunge uine katuruke vakayambira vanotengesa mari pamukoto kuti vachakandwa mutirongo. No media source currently available  	https://www.voashona.com/a/hurumede-yoronga-mutemo-unoomesera-vari-kutengesa-mari-pamukoto/4788037.html
sports	‘Take Money’ onosimbisa mbabvu kuSA	SHASHA yetsiva yeWorld Boxing Council Super Bantamweight – Kudakwashe Memory “Take Money” Chiwandire – ari kusimuka akananga kuSouth Africa nemusi weMuvhuro uko achanogara masvondo maviri achiita gadziriro dzemutambo wake naZulina Munoz wekuMexico uyo ari kuda bhande rake.   Vatambi vaviri ava vacharwira bhande iri reWBC nemusi wa27 mwedzi uno kuHarare International Conference Centre.   Maneja waChiwandire ari zvakare murairidzi wake, Clyde Musonda anoti mwedzi uno wakakosha zvikuru kuna Chiwandire pamwe nemhuri yose yeZimbabwe sezvo achiti achanyora nhoroondo nekukunda Munoz.   “Tiri kuenda kuSouth Africa kwemasvondo maviri uko tichanosimbaradza gadziriro dzedu dzekusangana naMunoz. Mwedzi watapinda uno waNyamavhuvhu mukuru kwatiri nekuti tiri kuda chaizvo kuti bhande iri rirambe riri muno uye tiri kuvimbisa kuti richaramba riri muno.   “KuSouth Africa tiri kunosimbaradza gadziriro dzedu sezvo pasara mavhiki mashoma kuti mutambo wedu naMunoz uchisvika. Saka tichanotamba mitambo yehushamwari yakawanda (sparring) nevatambi vekuSouth Africa iyo ichabatsira Take Money mugadziriro dzake,” anodaro Musonda.   Take Money akakwisa kuhwina mutambo uyu apo achasangana naMunoz, anobva apihwa mukana wekurwira bhande reWBC Super Bantamweight Gold iro rina Yamileth Mercado wekuMexico zvekare. Akahwinha bhande reWBC Super Bantamweight Interim mwedzi yadarika zvichitevera kukunda kwaakaita Catherine Phiri wekuZambia.   Kuhwina kwaakaita bhande iri kwave kumuzarurira mikana muupenyu hwake.	https://www.kwayedza.co.zw/take-money-onosimbisa-mbabvu-kusa/
sports	‘Nhabvu inoda vatsigiri vemari’	ZVIKWATA zvenhabvu zvinokwikwidza muCastle Lager Premiership zviri kukurudzirwa kuti zvitsvage vanozvitsigira nemari kana zvichida kuti zvirarame muPSL. Kurudziro iyi yakaitwa nemutariri wePremier Soccer League, Kudzai Bare, nemusi weMuvhuro uno apo pakaitwa draw reChibuku Super Cup semi-final muHarare. Achitaura neKwayedza, Bare anoti zvinozivikanwa kuti mari inohwiniswa zvikwata zvemuno ishoma, nekudaro zvikwata izvi zvinofanirwa kuzvitsvagira vatsigiri vanozozvibatsira nemari. “Igaroziva kuti mari inohwiniswa ishoma asi zvikwata zvinokwikwidza muno hazvifanirwe kutambira nhabvu zvichiti zviri kutambira mari iyoyo nekuti haitombokwani kuchengetedza chikwata kwemwaka mumwe chete. “Saka chikwata chipi nechipi chine basa guru rekuzvitsvagira vakotsveri vanodira mari kuti chigorarama uye chisimbe. Ndizvo chete zvinodiwa sezviri kuita zvimwe zvikwata zvakaita seChicken Inn,” anodaro Bare. Gore rapera, chikwata chakasimudza mukombe wePSL chakahwiniswa $100 000 kozoti chakahwina weChibuku Super Cup chikapihwa $75 000 asi gore rino kambani inotsigira aya, yeDelta Beverages, inoti ichawedzera mari iyi kakapetwa katatu. Bare anorumbidza Delta nekutsigira kwairi kuita mutambo wenhabvu. “Sekuziva kunoita munhu wose, Delta ikambani hombe zvikurusa uye mabhajeti avo anoitwa gore richitanga saka zvinonetsa kuti tivapemhe kuti wedzerai imwe mari. Izvi zvinorongwa gore richitanga uye hapana aiziva kuti zvinhu zvichazomira semamiriro azvaita,” anodaro Bare. Zvakadaro, semi-final yeChibuku Super Cup – iyo ichatambwa svondo rino – ichaona ZPC Kariba ichisangana neHighlanders kozoti Harare City kana kuti Triangle ichasangana neNgezi Platinum Stars. Chikwata chichahwinha pakati peHarare City neTriangle ndicho chichazosangana neNgezi Platinum.	https://www.kwayedza.co.zw/nhabvu-inoda-vatsigiri-vemari-2/
business	Bhajeti reKanzuru yeMasvingo Rinoramba Kutambirwa neVagari Vakawanda	Vagari vemuguta reMasvingo vari kuramba kutambira bhajeti rekanzuru yavo regore rinouya remadhora mabhiriyoni mana vachiti rakakurisa zvikuru uye vagari vazhinji vachatadza kubhadhara mitero nekuda kwekuoma kwakaita hupenyu munyika.\n\nVachitaura neStudio 7 mushure mekuitwa misangano yekunzwa dzevanhu pabhajeti iri, vagari ava vanoti ivo zvikamu mazana maviri nemakumi mapfumbamwe nezvishanu kubva muzana zviri kuda kukwidzwa mitero zvakakurisa sezvo vanhu vakawanda vachatadza kubhadhara mitero iyi. Mumwe mugari, Amai Beatrice Hamdziripi, vemumusha we Runyararo West, vanoti ivo kukwidzwa kwemitero uku kunomesera vagari vazhinji avo vasiri kuwedzerwa mari kwavanoshanda nekudaro vanozonetseka kubhadara mari idzi kana dzikakwidzwa nekanzuru.\n\nMumwe mugari, VaHardlife Tangayi wekuHillside, vanoti zvakaoma kuti kanzuru iwedzere mitero nezvikamu zvakadaro panguva iyo ruzhinji rwevagari rwuri kuvharirwa mvura nekutadza kubhadhara mari iri kudiwa izvozvi, nekudaro gore rinouya dhorobha rose rinogona kuzotadza kubhadhara mvura kana mitero iyi ikakwidzwa.\n\nGore rino vagari vazhinji vari kubhadhara mari yemvura iri pakati pezviuru\nzvitatu nezviuru zvitanhatu zvemadhora pamwedzi. Mari iyi ikakwidzwa gore rinouya, vagari vanenge vobhara mari inotangira pazviuru zvisere nemazana masere ane makumi mashanu emadhora kusvika pazviuru gumi nezvinomwe nemazana manomwe emadhora emaRTGS. Meya weguta reMasvingo, VaCollen Maboke, vanoti kanzuru yakatarisa\nzvinhu zvakawanda isati yakwidza mitero iyi, zvinosanganisira kukwira\nkwemafuta emotokari dzebasa nemitengo yemishonga yekuchenesa mvura iyo inotengwa kunze kwenyika nemari yekunze.\n\nAsi sangano rinomirira vagari reMasvingo United Residents and Rate\nPayers Alliance (MURRA) rinoti kunyange zvinhu zvakakwidzwa mitengo semafuta edzimotokari chikamu chekanzuru chakangokurisa uye vagari vazhinji kwavanowana mari haina kukwidzwa nezvikamu zvakadaro. Anoona nezvekufambiswa kwemabasa muMURRA, Muzvare Rumbidzai\nMagurupira, vanoti kanzuru iri kuda kusiya mugari ari parumananzombe.\n\nVamwe vagari vanoti zve chinonyanya kuvarwadza ndechekuti\nvanokwidzirwa mari asi mvura yacho ichinetsa kuuya mudzimba dzavo. Mvura inouya kwemaawa mashoma shoma makuseni oga oga yobva yaenda voswera vasina mvura izvo zvinozoita kuti vashandise zvibhorani zviri mumawadhi asi panouya mapepa emvura, mitengo inenge yakakwira zvikuru. No media source currently available 	https://www.voashona.com/a/masvingo-residents-reject-proposed-4-billion-dollars-budget/6320288.html
business	Sangano reAfrican Parliamentarian’s Network Against Corruption, APNAC, Rinoudzwa Kuti Panofanirwa Kuve neMafungiro Matsva eKurwisa Huwori	"Kunyange hazvo nyika ine mitemo nemapazi akasiyana-siyana anobatsira\nkurwisa huwori, izvi zvinonzi hazvina kukwana nekuti\nchinhu chikuru chinodiwa ndechekuti vanhu vave nemafungiro pamwe\nnemaitiro matsva pakurwisa huwori uhu. Izvi zvabuda pamusangano wekuzeya mamiriro akaita zvinhu munyika munyaya dzekurwisa huwori, uri kuitwa nenhengo dzeparamende dziri pasi pesangano reAfrican Parliamentarian’s Network Against Corruption kana kuti APNAC. Vachitaura semunyarikani kuburikidza nepadandemutande pamusangano\nwekuzeya nyaya yekurwisa huwori waitwa muBulawayo, Muzvinafundo\nPatrick Lumumba vekuKenya, avo vane mukurumbira munyaya dzekurwisa huwori, vati\nkunyange hazvo pane vamwe vane maonero ekuti huwori hauna kuwanda\nsezvinotaurwa nevakawanda munyika dzemuAfrica uye kuti nyika\ndzekumadokero dzinobatsira mukuita kuti huwori huvepo munyika idzi,\nchokwadi ndechekuti huwori idambudziko guru ratekeshera munyika\ndzakawanda muAfrica.\n\nVati pane zvinhu zvakawanda zvinoitwa nenyika dzakawanda kusanganisira\nZimbabwe zvinosungirwa kuitwa nevanhu vanoshanda muhurumende senzira\nyekudzivirira huwori asi huwori hunoramba huchitekeshera\n\n///Zvinhu zvinoshamisa nekurwadza kuti zvisinei nekuti vashandi\nvehurumende nevezvematongerwo enyika munyika dzakawanda muAfrica ndivo\nvanowana mihoro yakaderera, vanowanikwa vari ivo vamwe vevanhu vane\nhupfumi hwakakura munyika idzi. Pari zvino munyika dzemuAfrica\ndzakawanda kana uchida kuve munhu akapfuma asi usingashande unoita\nzvematongerwo enyika kana kuti unopinda muchiuto kana kuwana basa\nrepamusoro muhurumende.///\n\nVati kunyange hazvo pane mitemo uye nemapazi akasiyana-siyana\nanobatsira kurwisa huwori, huwori uhu hunopera chete kana vanhu vakave\nnemafungiro pamwe netsika itsva dzekuita zvinhu.\n\n""Yasvika zvino nguva yekuti tiongorore hunhu hwedu tibvume kuti tiri\nkuita zvinhu zvisina kufanira; tiri kutadza zvikurusa uye tinofanirwa\nkuti tigadzirise kutadza kwedu uku. Hapana mitemo ichatibatsira\npakugadzirisa izvi; hapana matare achatibatsira pakugadzirisa\nizvi…tinofanirwa kungochinja hunhu hwedu.""\n\nVaTemba Mliswa, avo vanove sachigaro wechikamu chemuZimbabwe\ncheAfrican Parliamentarian’s Network Agaiant Corruption, uye vari nhengo yeparamende yakazvimirira, vaudza Studio 7 kuti vanobvumirana nemaonero aMuzvinafundo Lumumba. Vashora nyaya yekuti vamwe vakuru vakuru vehurumende nemapazi\nehurumende vane chekuita nekurwisa huwori vanotadza kuvepo pamisangano\nyakadai, vakatsinhira kuti zvakakosha kuti munhu wose azvipire panyaya\nyekurwisa huwori.\n\nVaBrian Dube avo vanove sachigaro vekomiti inoona\nnezvekushandiswa kwemari dzehurumende mudare reparamende, kana kuti Public Accounts Committee, vatiwo vanotsigira maonero aVaLumumba.\n\nMuzvare Memory Mbondiah vanomirira dunhu reMidlands pasi\npehurongwa hwe proportional representation vatiwo zvakakosha kuti pave nedzidziso\nyakasimba kuvanhu vose munyika kusanganisira muzvikoro pamusoro\npekuipa kwehuwori.\n\nAsi VaKuziwa Murapa vanove mutevedzeri wasachigaro weZimbabwe\nAnti-Corruption Commission, kana kuti ZACC, vaudza Studio 7 kuti\nkunyange hazvo vachibvumirana nemaonero aVaLumumba pane mitemo inoda\nkuvandudzwa kuti kurwisa huwori munyika kunyatsobudirira.\n\nSangano reAPNAC rinopindwa nenhengo dzeparamende nesenate nekuda kwadzo\nsenzira yekuratidza kuzvipira kwadzo mukurwisa huwori. Musangano wekuzeya kurwisa huwori uyu unopera neMugovera. No media source currently available "	https://www.voashona.com/a/6622069.html
politics	ZEC Yokurudzirwa Kufambisa Basa reKunyoresa Vavhoti	Sangano reZimbabwe Election Support Network (ZESN) rinoti komisheni yezvesarudzo, yeZimbabwe Electoral Commission, ZEC, rinofanira kudoma kambani ichanyoresa vanhu kuvhota nemhando yeBiometric Voter Registration(BVR). Asi nyanzvi dzinoti ZEC inogona kushandisa nzira yaishandiswa kare nekuda kwechinono chairi kuita. Sangano iri rinoti ZEC inofanira kudoma nechimbi chimbi kambani ichapihwa basa yekunyoresa vavhoti pachishandiswa BVR kuti itange basa sezvo sarudzo dza2018 dzave pedyo. Vachitaura pamusoro peBVR pachirongwa cheQuill Speak muHarare, mukuru weZESN, Amai Rindai Chipfunge –Vava, vakati ZEC inofanirawo kujekesa mitemo yekuti chirongwa ichi chichashandiswa sei, sezvo pasina ruzivo kumapato ezvematongerwo enyika pamwe neveruzhinji pamusoro pechirongwa ichi. Vati ongororo yavakaita yemichina yeBVR, yakaitwa nemakambani ari kuda kupihwa neZEC, yakaratidza kuti michina iyi inononaka. Vakatiwo zvakakosha kuti Zec ishandiswe vadzidzi vemuzvikoro zvepamusoro kuti vashande sevanhu vachange vachinyoresa vanhu pachirongwa cheBVR sezvakaitwa kuKenya. Amai Chipfunde- Vava vanoti zviri pachena kuti hurongwa hweBVR huri kufarirwa neveruzhinji uye huchapedza mamwe matambudziko ange achiwanikwa pagwaro revavhoti rekare. Mukuru weElections Resources Centre, VaTawanda Chimhini, vaudza Studio7 kuti zviri pachena kuti chirongwa cheBVR chinenge chiri nani kudarika nzira dzaishandiswa kare. ZEC yatove kumashure pahurongwa hwayo hwekunyoresa vavhoti hwayakatura kuparamende. Pahurongwa uhwu ZEC yaifanira kunge yakatanga kunyoresa vavhoti muna Kubvumbikusvika munaMbudzi. Asi kusvika nhasi haisati yatombodoma kana kambani yaichashanda nayo pabasa iri. Nyanzvi munyaya dzemutemo uye vachidzisa paKent University kuBritain,VaAlex Magaisa, vaudza Studio7 kuti zvese zviri kuitika izvi zvinofanira kusuwisa veruzhinji. Vati mutemo hauna kunyatsojeka, uye pane mukana mukuru wekuti vanhu vanogona kunyoreswa pachishandiswa nzira dzakare. VaMagaisa vanotiwo zviri pachena kuti ZEC haikwanisi kuzvimirira uye inotoita zvinodiwa nehurumende. Amai Chipfunde-Vava vanoti zvakakosha kuti chirongwa chekunyoresa vavhoti chitange pachine nguva nekuti hapana ruzivo pamusoro pechirongwa ichi. VaChimhini vati sezvo BVR ichishandisa mitezo yemuviri yakaita sezvigunwe maziso nezvimwe pane vanhu vari kuudzwa manyepo nekutyityidzirwa uye izvi zvinogona kukanganisa zvichabuda musarudzo. Hatina kukwanisa kunzwa divi reZEC panyaya iyi. Asi zvichitevera kuongorora kwavakaita michina yeBVR kubva kukambani yekuGermany neChina, veZEC vakatoendesa magwaro ekuti vanoda kushanda nekamabani ipi kune veState Procurement Board avo vane mvumo yekutora danho rekupedzesera panyaya iyi. No media source currently available 	https://www.voashona.com/a/zimbabwe-bvr-issue-discussed/3839840.html
business	Zimbabwe Youth Development Foundation Trust Yopa Chiedza Kune Vanotambura Kumusha	Basa rekubatsira vanoshaya chinhu chinonzi nechimwe chizvarwa cheZimbabwe chiri mudunhu reTexas muAmerica, Advocate James Bayanai, chiri muropa ravo. Kubva muna 2010, Advocate Bayanai kuburikidza nesangano ravo reZimbabwe Youth Development Foundation Trust, vari kubatsira vana vechikoro pamwe nemhuri dzinoshaya vari mumaruwa muZimbabwe kuburikidza nekuunganidza rubatsiro rwakasiyanasiyana rwunosanganisira mabhuku nezvimwe zvinodiwa mukudzidza. Advocate Bayanai vanoti kubva nguva yavakatanga sangano reZimbabwe Youth Development Foundation Trust iri, vakwanisa kubatsira zvikoro zvakawanda kwazvo zvemunharaunda yeChirumhanzu mudunhu reMidlands pamwe neHurungwe kuMashonaland West. Vanoti kuburikidza nesanganpo ravo, vana vezvikoro zvakawanda vanoitawo makwikwi ezviperengo, kana kuti Spelling Bee Competition, ayo anozoita kuti vanenge vabudirira vazonokwikwidzana nevamwe vana vanobva kunyika dzakasiyanasiyana dzemuAfrica. Mwedzi wapera Advocate Bayanai nesangano ravo vakatambanudza rubatsiro rwavo vachi[inda mumajeri umo vakawanikwa vachipa rubatsiro rwechikafu pamwe ne wheelchair kuvasungwa vekujeri reChikurubi Maximum Security Prison. Vanoti vakaberekerwa kwaChirumhanzu vakadzidza kuzvikoro zveko pamwe neMutasa mumusha weHighfield, vachizodzokera zvakare kwaHama Secondary School kuChirumhanzu kunoita zvidzidzo zvesekendari, pashure vakazoenda kuUniversity of Zimbabwe kwavakanoita zvidzidzo zvehugweta. Muna 2015 Advocate Bayanai vakazobuda muZimbabwe vachienda kuAmerica kunoita zvidzidzo zvavo zvepamusorosoro zvehugweta paTulane University Law School kudunhu New Orleans, vakazonogara kuDallas mudunhu reTexas mushure mekupedza zvidzidzo zvavo. Advocate Bayanai ndemumwe wezvizvarwa zveZimbabwe zvakawanda zviri kunze kwenyika zviri kubatsira kusimudzira hupenyu neraramo zvevanhu vari kumusha paine tarisiro yekuvapa ramangwana rakajeka. No media source currently available 	https://www.voashona.com/a/zimbabwe-diaspora-zimbabwe-youth-development-foundation-trust/5710871.html
business	Vanotengesera Mumigwagwa muBulawayo Vozeya reMangwana Ravo	Vamwe vanorarama nekutengesa muBulawayo vanoti vanoda kuti kanzuru iwedzere nguva yayakavapa yekuti vabve pane imwe nzvimbo yavari kutengesera kuitira kuti vawane nguva yakakwana yekuenda kunzvimbo itsva dzavanofanirwa kutengesera vari. Izvi zvabuda pamusangano waitwa nevamwe vevanotengesa paGodini. Vanhu ava vakapiwa kusvika pakupera kwemwedzi uno kuti vabve panzvimbo iyi apo pari kuda kuvakirwa nzvimbo inenge iine zvitoro nemahofisi ichange ichinzi EGodini Mall. Kambani inofanirwa kuvaka nzvimbo iyi inofanirwa kutanga basa musi wa 1 Kurume, svondo rinouya. Murongi wemabasa muBulawayo Upcoming Traders Association, VaVincent Donga, vanoti vaita musangano nekanzuru yeguta reBulawayo vachiiudza kuti vanoda kuwedzerwa mazuva. Mumwe wevanotengesa paGodini, Amai Sekai Ndlovu, vabvuma kuti kanzuru yaive yavaudza kuti vanofanirwa kubva panzvimbo iyi uye kuti vakaudzwa nzvimbo itsva kwavari kufanirwa kunotengesera vari. Asi vati vane kushushikana nekubva panzvimbo iyi nekuti vave nenguva vachitengesera ipapo uyewo havana chokwadi chekuti kwavanonzi vaende kwacho vachange vachiwana vanhu vanovatenga vakawanda here sevavaichiwana paGodini. Munyori mukuru weBulawayo Upcoming Traders Association, VaDumisani Ncube, vatsigira kuti vanotengesera paGodini vanoda kuwedzerwa nguva yekubva panzvimbo iyi nekuti vakanonoka kuudzwa kuti vanofanirwa kubva. Vati sezvo kutengesa kuri iko kunopa raramo kuvanhu ava, kubviswa kwavo hakufanirwe kuti kuitwe zvechimbi-chimbi. Studio7 haina kukwanisa kunzwa kubva kumutauriri wekanzuru, Amai Nesisa Mpofu, kana kubva kuna meya, VaMartin Moyo, sezvo vange vachinzi vari mumusangano. Asi kanzuru yakazivisa gore rakapera nezvekuvakwa kweGodini Mall uye kuti vanotengesa vari panzvimbo iyi vaizofanirwa kubva. Kana yapera kuvakwa EGodini Mall inonzi ichavewo nenzvimbo itsva yevanorarama nekutengesa zvinhu zvakasiyana-siyana. Nzvimbo yeEGodini Mall inotarisira kuvakwa nemari inosvika mamiriyoni makumi matanhatu emadhora. No media source currently available 	https://www.voashona.com/a/zimbabwe-bulawayo-vendors-ponder-their-future/4268169.html
politics	ZEC Yotanga Kunyoresa Vanhu Kuti Vavhote Ichienda Pedyo neMisha Yavo	Sangano rinoona nezvesarudzo munyika reZimbabwe Electoral Commission ratanga chirongwa chekunyoresa vavhoti munharaunda dzavagere. Ongororo yakaitwa neStudio 7 inoratidza kuti vanhu vashoma ndivo vange vachinyoresa kuvhota. Pakashanyirwa imwe yenzvimbo dziri kunyoresa vavhoti neStudio 7 paTown House muHarare kwemaawa maviri hakuna akanyoresa kuvhota uye munhu mumwe akuya akanga achida kutarisa kuti zita rakerange richiri mugwaro revavhoti. Mumwe wevechidiki akanyoresa kuvhota akangoda kuzivikanwa nekuti Rumbidzai ati zvamuitira nyore chose kunyoresa sezvo awana pasina vanhu. VaTawanda Magunje vakatiwo vaenda kunonyoresa kumusha weHighfield mushure mekunge vapihwa dzidziso nebato ravo reZanu PF. Mumwe anorarama nekutengesa zvinhu mumigwagwa asina kuda kudomwa nezita akatiwo haana chaange arikuziva nezvenyaya yechirongwa cheZEC chekufamba kunzvimbo dzinowanda vanhu vachinyoresa vavhoti. ZEC iri kuita chirongwa chekunyoresa kuvhota ichi nyika yese kusvika musi wa28 Kukadzi. Harare nemusi weChipiri yainge iine nzvimbo dzekunyoresa makumi matatu neimwe. Amai Fiona Kurima vanove mukuru weZEC mudunhu reHarare vakaudza Studio 7 kuti kunyangwe hazvo vange vasina huwandu hwevakanyoresa, pazuva rekutanga kazhinni, vashoma ndivo vanoenda kunonyoresa. Vakatiwo ZEC yakatanga kudzidzisa vanhu nezvekuuya kwechirongwa ichi muHarare nemusi wa30 Ndira. Vakatiwo chirongwa ichi ndechekungonyoresa kuvhota pamwe neavo vanoda kuchinja kwekuvhotera uye havasi kubatsira vanoda kutarisa mazita avo kuti arimo here mugwaro revavhoti. Vatiwo veZEC vachange vachifamba nzvimbo dzakasiya siyana pamazuva akatarwa aya. Hatina kukwanisa kubata mutauriri weZEC Amai Leticia Kazembe kuti tinzwe huwandu hwevanyoresa kuvhota muzuva rekutanga. Asi ZEC inoti vari kunyoresa ava havakwanisi kuvhota musarudzo dzemaby-elections muna Kurume asi vanokwanisa kuvhita muna 2023. No media source currently available 	https://www.voashona.com/a/zec-yotanga-kunyoresa-vanhu-kuti-vavhote-ichienda-pedyo-nemisha-yavo/6422320.html
sports	PSL: Vanhu votaura	  VATSIGIRI venhabvu vanoti vari kushushikana zvikuru nenyaya dzemhirizhonga dziri kuitika kumitambo yakasiyana izvo zvakazokonzeresa kuti Premier Soccer League itore danho rekumisa mitambo yose yeCastle Premiership.   Svondo radarika kunhandare yeBarbourfields, kuBulawayo pamutambo weDynamos neHighlanders, vatsigiri vakapinda munhandare ndokutanga kubvarura mambure epagedhi pamwe nekuda kudzura mapango acho uye vamwe vachinorwisa varidzi vepembe.   Mutambo uyu wakazomiswa usati wapera apo Bosso yaive yakatungamira 1-0 nekuda kwemhirizhonga iyi.   Izvi zvakaita kuti PSL itore danho rekumisa mitambo yose nemusi weMuvhuro uno.   Muhurukuro neKwayedza, mutsigiri mukuru wenhabvu ane mukurumbira munyika, Chris “Romario” Musekiwa anoti danho rakatorwa nePSL rakanaka zvikuru sezvo mhirizhonga yange ichiitwa nevatsgiri vezvikwata zvakasiyana isiri kurakidza chimiro chakanaka chemutambo uyu.    Chris ‘Romario’ Musekiwa   Anoti nhabvu inofanirwa kubatanidza vanhu kwete kuita zvemhirizhonga nekudaro vose vanokonzera kusagadzikana mumutambo uyu vanofanirwa kurangwa maringe nemutemo.   “Danho rakatorwa nePSL takarigamuchira zvikuru nemaoko maviri kuti vambogadzirise nyaya dzemhirizhonga idzo dziri kukanganisa chimiro chenhabvu yedu. Munhabvu, hamuna nzvimbo yemhirizhonga saka isu sevatsigiri tiri kuti bodo mhirizhonga, taramba.   “Vari kuzviita tinoti ngavasungwe nekuti vari kukanganisa chimiro chemutambo wedu izvo zvave kudzinga vakotsveri vanenge vachida kudira mari mumutambo kuti usimukire,” anodaro Romario.   Kuchiti mumwe mutsigiri wenhabvu ane mukurumbira, Adomsi Mukwasi, anotiwo PSL yakanonoka kutora danho iri sezvo mhirizhonga yave nenguva ichiitika.   Anoti zvikwata zvine vatsigiri vari kukonzera mhirizhonga ngazvibhadhariswe muripo unorwadza pamwe nekubvisirwa zvibodzwa.   Izvi, anodaro Mukwasi, zvinopa chidzidzo kune zvimwe zvikwata kuti zvifundise vatsigiri vazvo pamusoro pekuipa kwemhirizhonga munhandare.    Adomsi Mukwasi   “PSL inofanirwa kutobata basa sebasa mukugadzirisa nyaya dzemhirizhonga idzi. Ngaigare pasi nehutungamiri hwevatsigiri vezvikwata zvakasiyana voonesana kuti mhirizhonga yopera sei.   “Nhabvu isati yatanga, ngapaitwe zvirongwa zvekushambadza kuipa kwemhirizhonga, vatsigiri votaurwa navo kuti vasiyane nemhirizhonga uye kuti vaone nhabvu murugare,” anodaro Mukwasi.   Mutauriri weDynamos FC, Tinashe Farawo, anotiwo chikwata chavo chiri kushushikana zvikuru nenyaya yemhirizhonga, kunyanya yakaitika kunhandae yeBabourfields svondo radarika izvo zvakazokonzera kuti mutambo wavo umiswe.   Pachinyorwa icho chakatumirwa paTwitter, Farawo anoti, “Dynamos inosuwiswa zvikuru nenyaya yemhirizhonga yakaitika mumutambo wedu neHighlanders zvikazokonzera kuti mutambo umiswe panzira.   “Chikwata chedu chinoshora zvikuru mhirizhonga yose inoitika kunhandare dzakasiyana.   “SeDynamos, takazvipira mukukurudzira kupedza mhirizhonga munhabvu yedu sezvo ungori mutambo wemhuri uyo unofanirwa kutambwa munzvimbo yakasununguka. Pakupedzisira, tese tiri vanhu vamwe chete, tiri zvizvarwa zveZimbabwe wani tose.”	https://www.kwayedza.co.zw/psl-vanhu-votaura/
politics	VaRegai Tsunga Vanosungwa Vachipa Vanhu Chikafu	"Mumiriri weMutasa South mudare reparamende, uye vari nhengo yeMDC inotungamirwa naVaNelson Chamisa, VaRegai Tsunga, vasungwa nemapurisa pamwe nevamwe vavo vanopfuura gumi vachipomera mhosva yekugovera upfu zviri kunze kwemutemo. Asi VaTsunga nevamwe vavo vazobhadhariswa faindi yemadhora mazana mashanu pamunhu kuitira kuti varegedzwe vachienda kudzimba dzavo. VaTsunga vaudza Studio7 kuti vasungwa nhasi mangwanani pamwe nevamwe vavo gumi nemumwe, kusanganisira kanzura weWard 11, kuBordervaile, VaFarai Bhiza, apo vange vachipa vagari veko upfu. ""Mangwani anhasi tange tiri paMacs business centre muno maMutare tiri kubatsira vanhu vange vari kuchema nekushaya chekudya kuburikidza nelockdown iripo saka tange tichida kutora mari kuti tivatsvagire chekudya asi mapurisa haana kuda kunzwisisa kuti tange tiri kubatsira vanhu vakatiendesa kuMutare Central police station,"" vadaro VaTsunga. VaTsunga vati vazobatsirwa nemagweta, ayo anosanganisira munyoi wezvemitemo mu MDC, VaInnocent Gonese, kuitirakuti vakwanise kubvisa faindi kuitira varegedzwe. ""Tabatsirwa nemagweta VaInnocent Gonese naVaKabaya kuti tiregedzwe tikanzi bvisayi mari $500 iyi tiregedzwe kana kuti tiendeswe kudare totongwa. Asi sekuona kwangu pange pasina nyaya nekuti tiri kubatsira hurumende."" VaTsunga vati mhosva yavapomerwa nayo ndeyekufamba famba zvisina mwero panguva iyo nyika yakavharwa nekuda kwechirwere cheCOVID-19. Studio7 haina kukwanisa kunzwa kumukuru wemapurisa mudunhu reMutare, Amai Florence Marume, sezvo nhare mbozha yavo yanga ichinetsa kubata. Mune imwewo nyaya kanzuru yeguta reMutare yakaitira vagari hurongwa hwemisika inotengesa zvirimwa kuti ive pedyo nenzvimbo dzavoanogara senzira yekuderedza huwandu mukuungana kwevatengesi vezvirimwa nevatengi kunzvimbo yemusika weSakubva Misika iyi yakaiswa mumisha yeSakubva, Dangamvura neChikanga. Asi vatengesi nevatengi vave kunyunyuta vachiti zviri kutengeswa zvacho zviri kuvadhurira zvakanyanya. Vagari vanoti vanhu vari kuuya nezvirimwa izvi vanenge vatotengawo kumusika weSakubva kwete kuti ndivo varimi vanenge vachitarisirwa kuhodhesa. Mugari wemaMutare, VaHerbert Dzakatira, vanoti zvakanaka kuti musika wauya pedyo hawo asi uri kuvadhurira zvakanyanya. Mumwewo mugari wemuHobhouse, Ambuya Laiza Munandi, vatiwo vanofara nekuvepo kwemusika pedyo asi vanochema nekudhura kuri kuita zvinhu zviri kutengeswa zvacho. Vanhu vazhinji maMutare vari kutevedzera kurudziro yekugara mudzimba sezvakataurwa asi mune dzimwe nzvimbo kucherechedza uku kuchiri kunetsa vakawanda, kunyanya vanenge vari mumisika, kana mumutsete yezvitoro vachitenga nevanenge vachikwirawo mabhazi. No media source currently available "	https://www.voashona.com/a/mutare-council-decentralize-fresh-produce-markets/5384294.html
politics	Kutyorwa kweKodzero dzeVanhu Kwopa Kuti Zimbabwe Inetsane neAmerica, France neDzimwe Nyika	Kunyangwe hazvo hurumende iri kuti kuratidzira kuri kuitwa munyika kupedzera hoko padehwe retsindi, zvinhu munyaya dzezvehupfumi zviri kuratidza kuti zvichatoenda kumawere sezvo nyika dzingabatsire Zimbabwe mumadhaka mairi dziri kuratidza kuti dzave kufunga kaviri. Kuhurumende yeZanu-PF, mudzimu wakupa ronda wati nhunzi dzikudye. Apo hurumende yange yoswedera pedyo nekunyorerana chibvumirano nenyika dzakabudirira kuti ibhadhare mari yemutero pazvikwereti kana kuti maarrears, munyika mabva matanga kuita kusagadzikana nekuratidzira. Zimbabwe iri kuda mari inosvika bhiriyoni imwe chete yakawedzerwa pazvikwereti zvayo kuti itange kukwereteswa mari. Pane kugadzirisa chapa kuti musoro uteme, hurumende irikupomerwa mhosva yekutumira mapurisa kunorova vanhu izvo zvasiya vanopa mari ava vasina mate mukanwa. Nyika dzinofanira kunge dzichibatsira dzakaita seAmerica, Britain, France dzinoti hadzisi kufara nekutyorwa kwekodzero dzevanhu nehurumende dzichiti kudyidzana neZimbabwe kunouya chete kana yarega kutonga nedemo. Asi pane kuti hurumende itaure nenyika idzi inonzi iri kutodya magaka mambishi ichiti nyika dzakaita seAmerica neFrance ndidzo dziri kuita zvaana tinhai dzirwe dzichipesvedzera vanhu kuti varatidzire. Gweta rinorwira kodzero dzevanhu VaDewa Mavhinga vanoti havashamiswe nedanho rotorwa nenyika dzekunze rekuramba kubatsira Zimbabwe nechikwereti. Chimwe chiri kunetsa panyaya yekusagadzikana kuri munyika inyaya yekuti vekunze vanoda kutanga mabhizimisi havauye kana munyika musina kugadzikana. Mutevedzeri wesangano reEmployers Confederation of Zimbabwe VaCallisto Jokonya vanoti kusagadzikana kuri munyika hakuna kunaka. Nyaya yeZimbabwe inengewo yave yekuti mwana atsva dumbu mai vatsva musana. South Africa yakakwidzawo nyaya yekunetsana kwayo neZimbabwe kuSADC zvichitevera kudzikwa kwemutemo weStatutory Instrument 164 wa 2016. Mutemo uyu unorambidza kupinda munyika kwezvinhu zvakawanda zvinotengwa kuSouth Africa. Gurukota rinoona nezvemabhizimisi VaMike Bimha vanoti vakadzika mutemo uyu kuti vadzivirire mabhizimisi emunyika. Asi South Africa inoti uku kutyora zvibvumirano zveSADC neComesa zvinoita kuti nyika dzitengeserane pasina zvimhingamupinyi. Vaimbova gurukota rezvehupfumi vari mutungamiri webato rePeople’s Democratic Party VaTenda Biti vanoti statutory instrument iyi kupedza nguva kuteya nzou neriva. Musangano pakati peZimbabwe nebhodhi reIMF waifanira kuitwa mwedzi unouya asi zvinenge zvakona n’anga murapwa achida. Vamwe vakuru kuIMF vanoti vakagara vazviona kuti Zimbabwe yainge iri kuremerwa nekuruka zano rekubhadhara zvikwereti zvayo. Izvi zvave kureva kuti nzara yapfunya chisero munyika ichatowedzera sezvo Zimbabwe isina kumwe kwekuwana mari yekutanga kana kusimbaradza mabhizimisi ari kushanda asi asina mari. No media source currently available  	https://www.voashona.com/a/zimbabwe-matongerwo-enyika/3486785.html
business	Zimbabwe Yotsvaga Rubatsiro rwe$188m Ichabatsira Vakawirwa neMatambudziko	Zimbabwe iri kutsvaga rubatsiro rwemariu inodarika zana nemakumi masere emamiriyoni emadhora. Mari iyi ndetekubatsira vanhu vakawirwa nedambudziko remafashamu emvura. Izvi zvaziviswa nevakasanobata chigaro chemutungamiri wenyika, VaPhelekezela Mphoko, pamusangano wavaita nevamiriri vedzimwe nyika. Musangano uyu wapindwawo nesangano reUnited Nations Development Program, vemabhangi pamwe nevemakambani akazvimirira VaMphoko vati vamiriri ava nemakambani aya vanoziva dambudziko rakawirwa neZimbabwe uye hurumende yavo iri kuda rubatsiro rwemhando yese. Vatiwo hurumende ichaedza nepainogona napo kuona kuti mari yese ichabviswa ichaenda kunobatsira vanhu vakawirwa nedambudziko iri. VaMphoko vati mari yese iri $188m yavari kutsvaga ichange ichibatwa neveReserve Bank of Zimbabwe uye vese vanenge vabvisa mari yavo vanogona kupihwa humbowo hwekuti mari yavo yakashanda sei. Gurukota rezvemari, VaPatrick Chinamasa, vati hurumende ichiri kuongorora kuti mari iri kudiwa imarii, asi vati vakawana $188 million, mari iyi inogona kubatsira zvakanyanya. Vatiwo musangano weSouthern Africa Development Community uchangobva mukuitwa wakaratidza kuti mashafamu akaparadza zvinhu zvakawanda muZimbabwe kudarika zvakaitika munyika dziri mudunhu rese. Mukuru weUNDP muZimbabwe, VaBishaw Parajuli, vati vatambira chikumbiro chehurumende uye vari kushanda nehurumende yeZimbabwe mukubatsira vese vakawirwa nedambudziko iri. Vatiwo zvinofadza kuti pane rubatsiro rwave kutopinda munyika. Mumiriri weChina muZimbabwe, VaHuang Ping, vati chikamu cheRed Cross chekunyika kwavo chakabvisa rubatsiro rwezviuru zvishanu zvemadhora uyewo vashandi vemuZimbabwe vanobva kuChina vakabvisa zviuru gumi zvemadhora zvekubatsira vakawirwa nedambudziko remafashamu. Rumwe rubatsirwo rwematende, mishonga nezvimwe zvasvika munyika neMuvhuro kubva kuJapan. Namibia yazivisawo kuti iri kuunza rubatsirwo rwechikafu runosanganisira magaba ehove miriyoni. Mukutanga kwemwedzi kwaKurume, mutungamiriri wenyika, VaRobert Mugabe, vakati dambudziko remafashamu idambudziko renyika yese izvo zvinoita kuti hurumende ikwanise kutsvaga rubatsiro kunze. Pane vanhu vanodarika mazana maviri nemakumi mashanu vakatofa munyika yese uye nemafashamu, ukuwo mhuri dzinodarika zviuru zviviri nemazana mashanu dzakaparadzirwa misha yadzo, zvikoro, mabhiriji nemakirinika zvikaparadzwawo munzvimbo dzakasiyana siyana. No media source currently available 	https://www.voashona.com/a/zimbabwe-vp-appeals-for-aid-to-assist-flood-victims/3774228.html
politics	Vanhu Vopesana Pamusoro peDanho reMDC Alliance Ichipikisa Zvakabuda Musarudzo	Vanhu vakawanda vanoti MDC Alliance ine kodzero dzekupikisa zvakabuda musarudzo sezvo kodzero iyi ichichengetedzwa nebumbiro remitemo yenyika. Vanhu vakawanda vataura neStudio 7 muChinhoyi vanoti kuendeswa kwegwaro renyunyuto kudare repamusoro reConstitutional Court kwakaitwa neMDC Alliance, ikodzero yechizvarwa chose munyika kuita izvi. Mumwe mugari wemumusha weveruzhinji weChikonohono muChinhoyi, VaTendai Mushonga, vanoti uyo achaonekwa nematare kuti ndiye akakunda anofanirwa kugadzwa pasina kumwe kunyunyuta. VaMushonga vanoti gwaro renyunyuto reMDC Alliance rave mumatare rakanaka sezvo richiratidza kuti munyika mune hutongi hwejekerere. Mumwe mugari wekuKaroi, VaTravor Chiwanga, vanoti vanhu havachina chivimbo nematare edzimhosva kunyange hazvo vanhu vakawanda vari kutarisira kunaka kwezvinhu zvisinei nekuti ndiani akunda nekuda kwehutongi hwevaimbove mutungamiri wenyika, VaRobert Mugabe. VaChiwanga vanoti vakawanda vari kumamisha vari kuda kuti VaMnangagwa vagadzwe semutungamiri wenyika, ukuwo vari mumadhorobha vachiti dai tsamba yenyunyuto yabudirira kuitira kuti VaNelson Chamisa vagadzwe semutungamiri wenyika kuitira kuti nyaya dzezvehupfumi dzigadzirisike. Asi mumwe mugari, VaClifford Khupheko, vanoti ivo nevamwe vavo vari kurwadziwa kutkupikisa kweMDC Alliance kwave kumisa kugadzwa kwaVaMnangagwa semutungamiri wenyika. VaKhupeko vashoropodza kunonoka kuenda kumatare kwakaitwa nemagweta aVaChamisa vachiti mucherochedzo wekuti havana hany'a nenyika yavo. Dare reConstitutional Court rinofanirwa kupa mutongo waro mukati memazuva gumi nemana. Panyaya iri mudare, pane zvinhu zvitatu zvinofanirwa kuitwa nedare iri. Chokutanga rinofanirwa kuona humbowo hwaiswa pamberi paro neMDC Alliance, uye rikagutsikana kuti humbowo uhu hwakawandisa, uye hunotsigira kuti VaChamisa vakabiridzirwa, rinogona kuti VaChamisa ndivo vakasarudzwa zviri pamutemo, kana kuti rinogona kuti sarudzo iyi idzokororwe. Kana dare rikatadza kugutswa nehumbowo hwarapihwa, dare iri rinopa mutongo wekuti VaMnangagwa ndivo vakakunda. Mutongo weConstitutional Court haupikiswe, uye anenge anzi ndiye akakunda, anofanirwa kugadzwa semutungamiri wenyika mukati memaawa makumi mana nemasere. No media source currently available 	https://www.voashona.com/a/zimbabweans-differ-on-mdc-alliance-court-case/4524442.html
sports	Zifa yomirira Hurumende	  SANGANO rinotungamirira nhabvu munyika muno reZimbabwe Football Association (Zifa) rinoti rakamirira kupihwa mvumo neHurumende kuti mitambo yePremier Soccer League (PSL) ichitanga kutambwa.   Gore rino, nekuda kwechirwere cheCovid-19 hakuna kumbobvira kwatambwa nhabvu yePSL zvichitevera kumiswa kwakaita mitambo pasi rose senzira yekudzivirira kupararira kwedenda iri.   Zifa inoti yakanyorera kuHurumende ichikumbira mvumo yekuti mitambo yePSL irongwe uye pari zvino yakatenderwe kuti mitambo yezvikwata zvenyika zvinosanganisira maWarriors, Mighty Warriors nezvevechidiki zvemaUnder-10 itambwe apo zvimwe zvacho zviri kukwikwidza kumitambo yakasiyana inosanganisira Cosafa iyo yange ichitambwa kunyika yeSouth Africa.   Panhau yenhabvu yePSL, Zifa inoti yakangopihwa mvumo yekuti zvikwata zvose zvimbotarisa kuti vatambi vazvo havana here denda reCovid-19 uye zvochitanga kuita gadziriro chete.   Competitions manager weZifa — Xolisani Gwesela — uyo anove zvakare mukushi wemashoko wesangano iri, anoti pari zvino vakangopihwa mvumo neHurumende yekuti zvikwata zvePSL zviite gadziriro chete.   “Iye zvino tingori nemvumo yekuti zvikwata zvePSL zvingoita gadziriro chete,” anodaro Gwesela.   Kunyika dzinosanganisira South Africa, Zambia, Malawi neMozambique nhabvu yave kutambwa asi pasina vatsigiri munhandare senzira yekurwisa Covid-19.   Parizvino munyika muno nhabvu yangotambwa ndeyechikwata chemaWarriors icho chakatamba neAlgeria mumutambo wekurwira tikiti rekuenda kuAfrica Cup of Nations 2021 iyo ichatambirwa kuCameroon kozoti yeCAF Champions League iyo yakaona shasha yemuZimbabwe — FC Platinum — ichisangana neCosta dol Sol yekuMozambique.   Gwesela anoti vari kuita zvose zvavanokwanisa kuti nhabvu ichidzoka.   “Sekutaura kwandaita, takangomirira mvumo kubva kuHurumende kuti mitambo yePSL ichitanga,” anodaro.   Gore rino rave kusvika pakupera uye richaita rekutanga munhoroondo yenyika ino kupera nhabvu yePSL isina kumbotambwa izvo zvakonzereswa nechirwere cheCovid-19.	https://www.kwayedza.co.zw/zifa-yomirira-hurumende/
business	Mari yeMudyandigere yeNSSA Yowedzerwa Kusvika paMadhora Makumi Matatu ekuAmerica	Gurukota rinoona nezvevashandi nemagariro evanhu Muzvinafundo Paul Mavima vaudza Studio 7 kuti kutanga mwedzi uno mari dziri kutambirwa nevari pamudyandigere dziri kuwedzerwa kusvika pamadhora makumi matatu ekuAmerica kana kuti US$30. VaMavima vati hurumende ine chido chekuti vari pamudyandigere vatambire mari inosvika makumi matanhatu emadhora kana kuti US$60 inokurudzirwa nesangano reInternational Labour Organization mukupera kwegore. No media source currently available Mari iri kuwedzerwa inenge ichipihwa vari pamudyandigere vaibhadhara mari kuNational Social Security Authority kana kuti NSSA nemadhora emunyika ichienzaniswa neyepamusika wemari weReserve Bank of Zimbabwe kana kuti RBZ foreign currency auction. Asi munyori mukuru wesangano reAssociation of National Social Security Retirees VaGideon Shoko vanoti mari iri kutambirwa iyi haikwane sezvo iri pasi zvakanyanya pamari yekuti mhuri irarame. Zimbabwe National Statistics Agency inoti mhuri ine vanhu vashanu inoda mari inodarika zviuru makumi maviri nemasere pamwedzi kana kuti ZW$28, 000. No media source currently available   	https://www.voashona.com/a/mari-yemudyandigere-yenssa-yowedzerwa-kusvika-pamadhora-makumi-matatu-ekuamerica/5961721.html
politics	MDC Alliance Yoronga Kuratidzira muHarare Svondo Rinouya	Mubatanidzwa wemapato anopikisa weMDC Alliance unoti uri kuzoratidzira muHarare nemusi weChitatu svondo rinouya uchinyunyuta nemabatirwo awunoti ari kuitwa gadziriro yesarudzo nekomisheni yezvesarudzo ye Zimbabwe Electoral Commission kana kuti ZEC. Mubatanidzwa uyu unoti ZEC haisi kubuda pachena panyaya yegwaro remazita evavhoti uye nyaya yekudhindwa nekuchengetedzwa kwemagwaro ekuvhotesa. Asi ZEC inoti iri kungozorwa mafuta enguruve yaisina kudya ichiti zvimwe zviri kudiwa nemapato anopikisahazvikwanisike. Munyori mukuru weMDC-T inotungamirirwa naVaNelson Chamisa VaGouglas Mwonzora, vanove zvakare munyori mukuru weMDC Alliance, vaudza Studio 7 kuti vachafora kubva kuAfrica Unity Square kuenda kumahofisi eZEC nekudzoka. Izvi zvatsinhirwawo nemunyori anoona nezvekurongwa kwemabasa muMDC-T VaAmos Chibaya avo vanoti chavari kungoda chete ndechekuti ZEC ivazivise kuti mapepa ekuvhotesa achadhindwa kupi uye achachengetedzwa kupi uye nani. VaChibaya vanoti hapana sarudzo dzinoitwa munyika kana pasina gwaro revavhoti rakachena uye pasina kugadziriswa nyaya yekuti mapepa ekuvhotesa achadhindwa nani. No media source currently available 	https://www.voashona.com/a/zimbabwe-politics-mdc-alliance-chibaya-protests/4468643.html
health	Vanhu Vatatu Vofa neCovid-19 Iyo Yapararira muZvikoro Kunyangwe Hurumende Iri Kuti Yakagadzira	Bazi rezvehutano rakazivisa nemusi weSvondo kuti vanhu vatatu vakafa nechirwere cheCovid-19 munyika. Pavanhu ava, vaviri vakafira kuBulawayo mumwe chete kuMasvingo. Vanhu vafa nechirwere ichi munyika vave mazana maviri nemakumi matanhatu nevasere kana kuti 268 kubva zvachatanga kupararira muna Kurume. Vamwe vanhu makumi mana nevasere vakabatwawo nechirwere ichi nemusi weSvondo wakare zvichireva kuti vabatwa nechirwere ichi kubva zvachatanga vave zviuru zvipfumbamwe nemazana maviri nemakumi maviri kana kuti 9,220. Vanhu vapora kubva kuchirwere ichi vave zviuru zvisere nemazana maviri nemakumi mashanu kana kuti 8, 250 mushure mekunge vamwe vanhu gumi nevashanu vapora nemusi weSvondo. Vanhu vachiri kurwara mazana manomwe nevaviri kana kuti 702. Hurumende inengewo yave kutatarika zvakanyanya kudzivirira kupararira kwechirwere ichi muzvikoro, zvikoro zvakaita seJohn Tallach High School, Emakhandeni Primary School, Matopo High, Prince Edward, National University of Science and Technology, Chinhoyi University of Technology nezvimwe zvakazivisa kuti zvine vana nevarairidzi vainge vabatwa nechirwere cheCovid-19. Mutevedzeri wemutungamiri wenyika vari gurukota rezvehutano VaConstantino Chiwenga vakayambira kuti chirwere ichi chinogona kudzoka zvine hukasha sezvo vanhu vasisatevedzeri kurudziro dzekumisa kupararira kweCovid-19. NeMuvhuro chikoro cheChinhoyi High chinonzi change chichirambidza vamwe vana kupinda mushure mekunge mumwe mwana abatwa nechirwere cheCovid-19 nemusi weMugovera. Pasvika Studio 7 pachikoro ichi mangwanani vana vose vanodzidza vachibva kumba vange vachidzoserwa kudzimba. Vana vanga vachibvumirwa kupinda pachikoro vana vari kunyora bvunzo chete. Vakafanobata chigaro chemukuru webazi rezvehutano mudunhu reMashonaland West Dr Gift Masoja vanoti vakakurudzira kuti vana vambomisa zvidzidzo nekutyira kuti chirwere ichi chinopararira pachikoro ichi. Dr Masoja vanoti vakabva vawongorora vamwe vana vanosvika makumi mashanu nevashanu vanodzidza nemusikana uyu pamwe nevadzidzisi gumi vakambodzidzisa vana ava svondo rapera. Patabvunza kuti matanho api avari kutora kuti vana vari kunyora vachibva kumba nevanogara pachikoro vasa tapurirane chirwere, mukuru webazi rezvedzidzo mudunhu reMashonaland West VaGabriel Mhuma vati vana vari kunyora bvunzo vanodzidza vachibva kumba nevanodzidza vachigara pachikoro vanonyora mumakamuri akasiyana. Mumwe mwana adzoserwa kumba uyo watisingakwanise kudoma nezita sezvo asati abvazera anoti vadzoserwa kumba vachinzi vazodzoka kuchikoro kupera kwemwedzi uno. Vaimbova gurukota rezvehutano muhurumende yemubatanidzwa Dr Henry Madzorera vanoti vadzidzi vari pazvikoro zvine vana vakabatwa nechirwere cheCovid-19 vanofanirwa kuwongororwa vose. No media source currently available Dzimwe nhengo dzedare reparamende dzakakurudzira hurumende kuti ivhare zvikoro sezvo chirwere cheCovid-19 chave kupararira asi vanotungamira mabasa ehurumende mudare iri vari gurukota rezvemitemo VaZiyambi Ziyambi vakati hurumende yakagadzirira. Mashoko aya atsinhirwa nevanoona nezvekuburitswa kwemashoko mubazi rezvedzidzo VaTaungana Ndoro avo vati zvikoro zvishoma ndizvo zvawirwa nedambudziko uye vari kukurudzira zvikoro kuti zvitevedzere kurudziro yavari kupa nebazi rezvehutano kudzivirira kupararira kwechirwere cheCovid-19. No media source currently available  	https://www.voashona.com/a/vanhu-vatatu-vofa-necovid-19-iyo-yapararira-muzvikoro-kunyangwe-hurumende-iri-kuti-yakagadzira/5673304.html
politics	Mutungamiri weNyika, VaMnangagwa, Votarisirwa Kutura Mashoko avo kuMhuri yeZimbabwe	Mutungamiri wenyika, VaEmmerson Mnangagwa vari kutarisirwa kutura mashoko avo kumhuri yeZimbabwe kana kuti State of The Nation Address, SONA, neChipiri masikati mudare reparamende. Asi bato guru rinopikisa reMDC inotungamirirwa naVaNelson Chamisa rinoti nhengo dzaro dzeparamende dzichatora matanho ekuratidzira panguva iyo VaMnangagwa vachange vachitaura sezvo bato iri risinga vacherechedze semutungamiri wenyika. Mutauriri webato reMDC, VaDaniel Molokele vanoti bato ravo richiri kutsvaga nzira dzekuratidzira nadzo, sezvakamboita munguva dzapfuura apo mutungamiri wenyika vaitaura kuparamende, dzinosanganisira kubuda mudare. Asi nhengo yeZanu PF, vari mumiriri weBulilima West muparamende, VaDingimuzi Phuti, vaudza Studio 7 kuti kana nhengo dzeMDC dzakabuda muparamende VaMnangagwa vachitaura ndidzo dzinenge dzarasikirwa zvikuru. VaPhuti vati mutungamiri wenyika vari kutarisirwawo kuzivisa nyika pamusoro pematanho ari kutorwa nehurumende yavo ekugadzirisa nyaya dzezveupfumi hwenyika. No media source currently available  	https://www.voashona.com/a/zimbabwestate-of-the-nation-address-president-mnangagwa/5104635.html
health	Mutungamiri weAmerica, VaDonald Trump, Vanosaina Bhiri Richaita Kuti Vanhu Vapiwe Rubatsiro Munguva yeCovid-19	"Apo zvinhu zvanga zvoratida sekunge mamwe mapazi ehurumende yeAmerica achambovhara kutanga neChipiri nekuda kwekusavepo kwemari yekushandisa, mutungamiri wenyika iyi, VaDonald Trump, neSvondo manheru vakasaina bhiri rinobvumidza kuvepo kwemari $2.3 trillion yekubatsira mapazi aya. Pmari yosei iyi, mazana mapfumbamwe emabhiriyoni emadhora, kana kuti $900 billion, ichabatsira vanhu munguva ino yecoronavirus, kuchiti imwe inoita $1.4 trillion ichashandiswa nemapazi ehurumende kusvika muna Gunyana wegore rinouya. Kunyange hazvo VaTrump vakasaina bhiri iri, vari kugunun’una zvikuru vachiti mari iri kupiwa vanhu kuti vabatsirikane munguva ino ye coronavirus ishoma zvikuru mushure mekunge matare eparamende nekongiresi apasisa bhiri iri svondo rapera. VaTrump vakati vakasaina bhiri iri sedanho rekudzora rubatsiro rwakanga rwuchipiwa vanhu vanosvika mamiriyoni gumi nemana vakanga varasikirwa nerubatsiro rwunipowa vasingashande pamwe nemhuri dzakavhiringwa nedenda reCovid-19, uyewo kuitira kupa mukana kune makambani ari kutatarika. Munhu mumwe nemumwe ari kutarisirwa kuwana mari inoita madhora mazana matanhatu kana kuti US$600.00 yekubatsirikana nayo munguva ino ye coronavirus, asi VaTrump vanoti munhu oga oga aifanirwa kupiwa madhora zviuru zviviri zvemadhora. Chimwe chizvarwa cheZimbabwe chiri kuSouth Carolina muno muAmerica, VaPromise Sande, vanoti zvakaitwa naVaTrump zvakanaka chose sezvo zvichibatsira hurumende pamwe nevanhu vari kutambura. ""Zvinhu zvanga zvakatarisirwa uye kusaina kwavo kuchabatsira zvikuru vanhu vemuAmerica,"" VaSande vanodaro. Vanoti veruzhinji vanogona kutanga kutowana mari idzi mukupera kwemasvondo maviri. No media source currently available "	https://www.voashona.com/a/zimbabwe-donald-trump-signs-usa-relief-bill-analysis-promise-sande/5716074.html
business	Vashandi , Vashandirwi Vopesana paBhiri Richavandudza Mutemo weMabasa neVashandi	Gweta riri kumirira vashandi veZuva Petroleum vakadzingwa basa, Muzvinafundo Lovemore Madhuku, vanoti vanotambira nemaoko maviri bhiri rehurumende iro riri kuda kuvandudza mutemo wevashandi nemabasa. Bhiri iri riri kutarisirwa kununura vashandi vanodarika makumi maviri ezviuru avo vanonzi varasikirwa nemabasa kusvika pari nhasi zvichitevera mutongo wakapiwa nedare reSupreme Court mwedzi wapera. Bhiri iri riri kutarisirwa kupinda mudare reparamende nemusi we Chipiri, rozonzwikwazve mudare reseneti nemusi weChina. Mutungamiri wenyika, VaRobert Mugabe, vanozotarisirwa kuisa runyoro rwavo pabhiri iri chero nguva kubva nemusi weChishanu kuti uve mutemo. Kana rave mutemo, bhiri iri rinotarisirwa kubatsira vashandi vakadzingwa mabasa vakaenda vasina chekupukutisa dikita, kuti vakwanise kupiwa mihoro yemasvondo maviri pamagore roga-roga ravakagara pabasa. Muzvinafundo Madhuku, avo vanotungamirawo bato reNational Constitutional Assembly, NCA, vanoti chakangoipa chete pabhiri iri ndechekuti riri kuda kuti vashandi vakamiswa mabasa vapiwe mari shoma kana pachitariswa zvavakaitira makambani akavamisa mabasa aya. “Mutemo wakanaka chose,” Muzvinafundo Madhuku vanodaro. “Ndizvo zvatagara tichifunga kuti mutemo wedu unofanirwa kuita.” No media source currently available Asi mukuru wesangano revashandirwi reEmployers Confederation of Zimbabwe, EMCOZ, VaJohn Mufukare, vanoti bhiri iri ramhanyiswa zvakanyanya pasina kutarisiswawo huipi hwaro, izvo zvichaita kuti vanoda kusima mari dzavo munyika vasauye. “Handizvo zvakataurwa nemutungamiri wenyika VaMugabe pazuva rekucherechedza magamba,” vanodaro VaMufukare. “Tinofunga kuti pane zvizhinji zvaifanirwa kutanga zvatariswa kuitira kukwezva vanoda kupinda munyika.” No media source currently available  	https://www.voashona.com/a/zimbabwe-politics-labour-amendment-bill-workers-emcoz-madhuku/2921124.html
sports	‘Hupenyu hwevatambi hwoendeka’	  MURAIRIDZI weTriangle United kana kuti Sugar Sugar Boys, Taurai Mangwiro, anoti kudzoka kwenhabvu kuri kuona hupenyu hwevatambi vakawanda huchitanga kuendeka sezvo vazhinji vange vakakanganisika nekugara kudzimba senzira yekudzivirira kupararira kwechirwere cheCovid-19. Nekuda kweCovid-19, gore ra2020 nhabvu yePremier Soccer League (PSL) haina kumbotambwa sezvo mitambo yose yakambomiswa.   Izvi zvakaona vamwe vatambi venhabvu vachikwangwaya sezvo vachirarama nemutambo uyu. Asi zvichitevera kudzoka kwenhabvu mwedzi wadarika, zvikwata zvemuPSL zviri kutatsurana mumutambo weChibuku Super Cup.   “Kugara kumba kwange kwakaoma uye hupenyu hwevatambi vazhinji hwakambokanganisika nekungogara nekuti mari yange isisauye.   “Mutambi wenhabvu kana akangogara mari haiuye, kune mari yakaita seyemabhonasi iyo inouya kana chikwata chahwina. Mari iyi inobatsira vatambi saka yaisauya sezvo nhabvu yange isiri kutambwa. “Asi kudzoka kwaita nhabvu kwave kusunungura zvakawanda uye hupenyu hwevatambi hwave kusimukira manje,” anodaro Mangwiro.   Mangwiro mumwe wevarairidzi vashoma vakakwanisa kuhwina mukombe weChibuku Super Cup uyo akahwapura mugore ra2018 izvo zvakazoona chikwata chake chichikwikwidza mumutambo weCAF Confederations Cup muna2019.   Mwaka uno, chikwata chake hachina kutanga zvakanaka mumutambo weChibuku Super Cup zvichitevera kukundwa kwachakaitwa mitambo miviri yekutanga 3-1 neNgezi Platinum Stars uye 2-1 neFC Platinum.   Mangwiro anoti vakatanga zvakashata asi vari kushanda nesimba kuti vadzoke mumutambo uyu uye vagohwina zvekare.   “Kuti uhwine mikombe yenhabvu inotoda kushandirwa zvakasimba saka isu tiri kushanda nesimba kuti tigohwina.   “Ndinobvuma kuti hatina kutanga zvakanaka asi chandinoziva ndechekuti tichiri nemimwe mitambo iyo ticharwa semvumba kuti tisabude mumutambo uyu.   Mitambo yedu yekutanga yakatirakidz kuti tange tichiri nengura. Asi, tine mimwe yatichatamba ndinoziva tichahwina uye togadzirisa pange pachikanganisika. Saka tiri kufanirwa kutokunya dzisimbe kuti tihwine,” anodaro Mangwiro.	https://www.kwayedza.co.zw/hupenyu-hwevatambi-hwoendeka/
business	VaBiti Vanoti Kudzika Mutemo weKutara Mitengo Kunoratidza Kuti Njuga dzeHupfumi Dzoremera VaMthuli Ncube	Mutevedzeri wemutungamiri webato rinopikisa reMDC Alliance, VaTendai Biti, avo vakambove gurukota rezvemari, vanoti mutemo wechimbi chimbi wakadzikwa nehurumende wekutara mitengo yezvinhu munongedzo wekuti Zimbabwe yatadza kugadzirisa nyaya dzezvehupfumi. Mashoko aya anopesana nezviri kutaurwa negurukota rezvehupfumi, Muzvinafundo Mthuli Ncube, avo vakaudza vanoita zvekushanyirwa kwenyika svondo rapera kuti hupfumi hwagadzikana uye mutemo uyu unobatsira kuzvisimbaradza. Svondo rapera hurumende yakadzika mutemo wechimbi chimbi kana kuti Presidential Powers (Temporary Measures) (Financial Laws Amendment) Regulations 127 of 2021 unosungira vemabhizimisi vose kuti vatengese zvinhu nemutengo wedhora rekuAmerica wepamusika weReserve Bank of Zimbabwe, RBZ, Foreign Currency Auction kwete pamukoto. Asi mumashoko kuvatori venhau masangano anomirira vemabhizimisi akaita seZimbabwe National Chamber of Commerce, Confederation of Zimbabwe Industries neEmployers Confederation of Zimbabwe anoti mutemo uyu uri kuomesera vemabhizimisi vakawanda sezvo vasiri kukwanisa kuwana mari pamusika weRBZ uyu. VaBiti vanoti vanowiriranawo neveZimbabwe Lawyers for Human Rights vakakwira kudare repamusoro nemusi weChina vachipikisa mutemo mutsva uyu vachiri unotyora bumbiro remutemo. No media source currently available Ko masimba ekuti mutungamiri wenyika adzike mitemo zvechimbi chimbi pasina kuenda kudare reparamende unoshanda sei chaizvo? Gweta VaTinomudaishe Chinyoka avo vanombomirira mutungamiri wenyika, VaEmmerson Mnangagwa, uye vakasarudzwawo nemusi weChina kuva sachigaro webhodhi rePetrotrade rinoona nezvemafuta ekufambisa dzimotokari vanoti hapana chakaipa pamutemo uyu sezvo uchishandiswawo nenyika dzakawanda dzakaita seAmerica sezvo kuenda kudare reparamende kuchigona kutora nguva. No media source currently available  .	https://www.voashona.com/a/vabiti-vanoti-kudzika-mutemo-wekutara-mitengo-kunoratidza-kuti-njuga-dzehupfumi-dzoremera-vamthuli-ncube/5915226.html
business	Hurumende Yotatarika Kutenga Mafuta eKufambisa Motokari	Zvinhu munyika zvaita manyama amire nerongo sezvo makambani anotenga mafuta edzimotokari ari kuti ari kutadza kuwana mari kubva kubhanga guru renyika rereserve bank of Zimbabwe. Munyori mukuru mubazi rezvemhando dzemoto VaPatson Mbiriri vanoti hurumende iri kuita chipatapa kuyedza kugadzirisa dambudziko iri kuti munyika musaite dambudziko rekushomeka kwemafuta ekufambisa dzimotokari. Izvi kumwana weZimbabwe inenge yave nhamo yechikwepa kuti uku chakarumwa uku chinotsva. Parizvino vanhu vari kuswera vakamira mumitsetse kutsvaga mari kumabhanga. Asi nhengo yeZanu-PF inomirira Dangamvura-Chikanga mudare reparamende uye vaine mabhazi VaEsau Mupfumi vanoti vanhu vekuManicaland vanenge vange vogara havo vachienda kunotenga mafuta kuMozambique uko mutengo wacho wakaderera. VaMupfumi vati havo zvinonetsa kuziva kuti mafuta aya haakanganise here dzimotokari. Vatiwo vane chivimbo chekuti hurumende ichagadzirisa dambudziko iri risati rakomba. Mutungamiri weconfederation of Zimbabwe industries VaBusisa Moyo vanoti dambudziko iri rikasagadziriswa zvichaomera vemabhizmisi. Vatiwo pane makambani akawanda achatatarika sezvo achishandisawo mafuta aya. Vakawanda vari kushamisikawo kuti sei zimbabwe iri kutatarika nekushaya mafuta edzimotokari iyo iine kambani yemafuta enzimbe yeGreen Fuel? Vaimbova gurukota rezvemhando dzemoto VaElton Mangoma vave kutungamira bato reRDZ vanoti nyaya yehuori ndiyo yakanganisa chirongwa ichi. Ko chii chingaitwe nehurumende kuti dambudziko iri ripere? VaMangoma vanoti hurumende yaVaMugabe yaremerwa nemutoro wekutungamira nyika. Nyaya yekushomeka kwemafuta iyi hachisi chinhu chitsva muZimbabwe. Kubva muna 2000 pachine kambani yehurumende yenoczim zvinhu zvainetsa zvichikonzerwa kunnyaya nenyaya yehuori nekushomeka kwemari yekunze. Nyanzvi munyaya dzezvehupfumi dziri kuyambira kuti dambudziko iri rikasagadzirwa nechimbichimbi hupfumi hwenyika hunogwadama.	https://www.voashona.com/a/zimbabwe-matongerwo-enyika/3546436.html
politics	VaMnangagwa Vobatana neVatungamiri veAfrican Union Kushora Kupidigurwa kweHurumende neMauto	Vatungamiri venyika dzemuAfrica vakawanda vanoti vari kushushikana zvikuru nekusagadzikana kwezvinhu munyika dzakawanda zvikuru kune hurumende dzakapidigurwa nemauto. Izvi zvakabuda pamusangano wemazuva maviri wepagore weAfrican Union wakaitirwa kumuzinda wesangano iri weAddis Ababa, Ethiopia ukapera neSvondo. Nyika dzine hurumende dzakapidigurwa nemauto dzinosanganisira Mali, Guinea, Burkina Faso neSudan. Nyika dzose idzi dzakatombomiswa kuve nhengo dzesangano reAfrican Union. Sachigaro weAfrica Union Commissionn VaMoussa Faki vakati vari kushushikana zvikuru nenyaya yekupidigurwa kwehurunde nemauto. Mutungamiri wenyika VaEmmerson Mnangagwa vange vari kumusangano uyu vakashorawo nyaya yekubvuta masimba nechisimba pachishandiswa mauto. Asi nyanzvi munyaya dzezvematongerwo enyika dzinoti VaMnangagwa ndemumwe akapidugurawo hurumende achishandisa mauto muna 2017. Nyaya yekuti Israel yova muongorori kana kuti observer here kuAfrica Union yakonzerawo mutauro nyika dzakaita sedzakawanda dzemuSADC, Nigeria, Algeria dzichiti hadzidi kuti Israel iri kunetsa nePalestine ipihwe chiremera ichi. Asi DRC, Morroco, DRC nedzimwe dziri kutsigira Israel. Nyaya iyi yakambonzi isendekwe parutivi yozozeyiwa gofre rinouya. Mumashoko kuvatori venhau neMugovera, Africa Union yakati mutungamiri wenyika yeSenegal VaMack Sall ndivo vainge vasarudzwa kuva sachigaro wegungano iri kusvika gore rinouya. Dingindira regore rino rakanangana nekusimbisa nyaya dzekurwisa nzara kuburikidza nekurima nekusimbaradza nyaya dzezvehutano nechinangwa chekusimudzira magariro evanhu kana kuti “Strengthening Resilience in Nutrition and Food Security on the African Continent: Strengthening Agro-Food Systems, Health and Social Protection Systems for the Acceleration of the Human, Social and Economic Development.” Nyanzvi munyaya dzezvehupfumi Muzvinafundo Gift Mugano vanoti dingindira iri rakanaka chose asi muromo hauzarirwe nerwizi. Vanoti vatungamiri venyika dzemuAfrica vanofanira kugadzirisa nyaya dzezvematongerwo enyika kuti pave ebudiriro.	https://www.voashona.com/a/vamnangagwa-vobatana-nevatungamiri-veafrican-union-kushora-kupidigurwa-kwehurumende-nemauto/6430431.html
sports	Tinosvika kure: fc Platinum	  SHASHA yeCastle Premiership, FC Platinum, inoti shuviro yayo kuti ive chimwe chechikwata zvikuru muAfrica yese kuburikidza nekutamba nhabvu yepamusoro-soro.   Pure Platinum Play, sezita remadunhurirwa reFC Platinum, ndiyo iri kutungamira palog reCastle Premiership uye yasarirwa nemitambo 10 kuti ichengetedze mukombe wayo uyo yakahwinha mwaka wadarika.   Ikakwanisa kuzviita zvakare mwaka uno inobva yapinda muboka rine zvikwata zvinoti Dynamos, CAPS UNITED neHighlanders izvo zvakakwanisa kuchengetedza mukombe uyu mushure mekunge zvauhwinha kubva gore ra1980.   Kuhwina kwakaita Platinum mukombe uyu gore radarika, yakabva yaita chikwata chekutanga chisiri chemuHarare neBulawayo kutora mukombe uyu.   Mukushi wemashoko weFC Platinum, Chido Chizondo, anoti hurongwa hwavo ndewekurwira kuti vave shasha dzemuZimbabwe uye nekuvewo chimwe chezvikwata zvikuru muAfrica.	https://www.kwayedza.co.zw/tinosvika-kure-fc-platinum/
business	Telecel Zimbabwe Yoronga Kuendesa Hurumende kuMatare eKunze	Kambani yeTelecel Zimbabwe yapa hurumende mwedzi mitanhatu yekugadzirisa nyaya yekukanzurirwa kwayo rezinesi nehurumende. Kambani iyi inoti izvi zvikakundikana inenge yokwira kudare re International Centre for Settlement of Investment Disputes riri muWashington DC rine hukama hwakasimba neWorld Bank. Telecel Zimbabwe yakanyorera tsamba mutungamiri wenyika, VaRobert Mugabe, gurukota rezvehumhizha mukufambiswa kwemashoko, VaSupa MaMushowe, uye mukuru we Potraz, VaBaxton Sirewu. Telecel Zimbabwe yakakanzurirwa rezenisi ichipomerwa mhosva yekusatevedzera mutemo wekuendesa hupfumi kuvatema unoti makambani ekunze anofanira kupa zvikamu makumi mashanu nechimwe kubva muzana kuvatema vemunyika. Izvi zvinonzi zvapawo kuti VaMandiwanzira vaite musangano nevamiriri vekune dzimwe nyika vachitsanangura mamiriro akaita zvinhu muTelecel Zimbabwe. Zimbabwe yave nenhoroondo yekuendeswa kumatare ekunze ichipomerwa mhosva dzekutyora zvibvumirano zvekudyidzana nedzimwe nyika uye kutyora mitemo yayo. Hatina kukwanisa kubata VaMandiwanzira kuti tinzwe zviri kuitika. Muzvibabhizimisi vachishanda nesangano reResource Exploitation Watch, VaTafadzwa Musarara, vanoti Telecel Zimbabwe haifanire kumhanyira kumatare ekunze isina kupedza emunyika. No media source currently available Vaimbova gurukota rinoona nezvehumhizha mukufambiswa kwemashoko, VaNelson Chamisa, vanoti vari kunetsekana zvikuru nenyaya yekuti vashandi vanogona kurasikirwa nemabasa. No media source currently available 	https://www.voashona.com/a/zimbabwe-economy/2752794.html
business	Vanoita Mabasa eMaoko Vochema Vachiti Havasi Kukosheswa neHurumende	Vanoita mabasa emaoko pamwe nekutengesa zvinhu mumigwagwa vanoti vari kuomerwa zvikuru kuti vawane mari yekunyoresa zviri pamutemo, kuitira kuti vatange kuita mabasa zvichitevera kumbomiswa kwavakaitwa nekuda kweCovid-19. Izvi zvinotevera mashoko emutungamiri wenyika, VaEmmerson Mnangagwa, avo vakazivisa svondo rapera kuti vanozviitira mabasa avo emaoko kana kuti vari mu informal sector, vanofanira kugadzirira kushanda zvekare asi vachifanira kutanga vanyoreswa kuti vashande zviri pamutemo. Mabhizimisi mazhinji aya ange akavharwa kubva musi wa 30 Kurume apo hurumende yakasimbaradza kurwisa chirwere cheCovid-19 ichiti vanhu vagare mudzimba. Munyori mukuru musangano reZimbabwe Chamber of Informal Economy Associations, VaWisbon Malaya, vanoti zvimwe zviri kudiwa kuti vatange mabasa zviri kuvanetsa kunyange vatotanga havo kuchenesa nzvimbo dzavanoshandira. Vanoti vari kuda kunzi vanyorese kumakanzura vopihwa marezinesi uye kuuya netsamba dzinoratidza kuti havasi kurwara. Izvi vanoti zvinoda mari yakawanda uye zviri kuvaremera sezvo vave nengiva vasiri kushanda. Asi meya weguta reHarare VaHerbert Gomba vanoti makanzuru ange orasikirwa nemari yakawanda nekuda kwevanhu vasingabhadhare mitero vachizviitira mabasa avo.Vati vanotengesa mumigwagwa vanofanira kubhadhara mitero kuti kanzuru ikwanisewo kuita mabasa anovabatsira akafanana nekuvawanisa mvura nekugadzira migwagwa. Nyanzvi munyaya dzezvehupfumi vachishanda nesangano reLabour and Economic Development Research Institute of Zimbabwe, Doctor Prosper Chitambara, vanoti vanozviitira mabasa avo emaoko ava ndivo vakabata hupfumi hwenyika sezvo vaine mari yakawanda iri kutenderera. Mashoko aya atsinhirwawo nevanoongorora nyaya dzezvehupfumi, VaMasimba Kuchera, avo vanoti vanozviitira mabasa emaoko ava vanosimudzirawo hupfumi nekuwanisa vanhu mabasa. Imwe nyanzvi munyaya dzezvehupfumi vachidzidzisa paDurban University of Technology, Muzvinafundo Gift Mugano, vanoti kunyangwe vanozviitira zvemaoko vakakosha, hurumende haina zvinobatika zvairi kuvabatsira nazvo. VaMugano vanoti vanofanira kuvakirwa pakanaka pekushandira kuti vave nechidokwa dokwa chekubhadhara mitero. Nyanzvi munyaya dzezvemabhanga, VaGilbert Muponda, vanoti zvakakosha kuti hurumende pahomwe yayakaumba yekubatsira vemabhizimisi inosvika mabhiriyoni gumi nemasere emadhora emunyika ibatsirewo vanozviitira mabasa emaoko ava. Pari zvino vakawanda vange vachibvumidzwa kushanda ndevaya vanoita mabasa ekutengesa zvirimwa pamisika mikuru munyika. Vamwe vakawanda vange vari kungoita hwakiti nagonzo nemapurisa. No media source currently available 	https://www.voashona.com/a/nyanzvi-munyaya-dzezvehupfumi-dzinoti-hurumende-haisi-kukoshesa-vanozviitira-mabasa-avo/5464764.html
politics	Nyakuda Kusunga VaMnangagwa, VaChiwenga naVaMohadi Omiswa Pamberi Pedare	Mutungamiri webato rinopikisa, reIdeal Party Zimbabwe, VaTinashe Jonasi, vamiswa pamberi pedare nhasi vachipomerwa mhosva yekuzvidza mutungamiri wenyika, VaEmmerson Mnangagwa, pasi pemutemo weCriminal Law Codification Reform Act. Mapurisa anoti VaJonasi vakati VaMnangagwa vakambouraya vanhu vanodarika zviuru makumi matatu nekudaro hapana munhu anofanira kupa huchapupu achivatsigira padzimwe mhosva dzavanenge vachipomerwa. VaJonasi vanonziwo vainge vachironga kusunga VaMnangagwa, nevatevedzeri vavo, General Constantino Chiwenga naVaKembo Mohadi apo vakasungwa pa Jameson Hotel nemusi weMuvhuro. Asi vaJonasi vari kuramba mhosva idzi, vachitiwo pavainzi vakataura mashoko aya yainge iri nguva yesarudzo uye VaMnangagawa vainge vangori mutungamiri webato reZanu-PF chete kwete mutungamiri wenyika. Vanotiwo chikamu chavari kutongwa nacho hachisi pamutemo. Pavamira mberi pedare, VaJonasi vaudzwa nemutongi, Amai Rumbidzai Mugwagwa, kuti havasi kuzoregwa achienda kumba kusvika nyaya yavo yatongwa nedare. Gweta raVaJonasi, Amai Nontokozo Dube, vanoshanda neZimbabwe Lawyers for Human Rights, vati vanenge vari kudare redzimhosva magwana mangwanani vachisvitsa mapepa echikumbiro chekuti VaJonasi vapiwe mukana wekubvisiswa mari yechibatiso. Mutauriri weZimbabwe Lawyers for Human Rights, VaKumbirai Mafunda, vaudza Studio 7 kuti VaJonasi vari kuRemand Prison, muHarare. No media source currently available 	https://www.voashona.com/a/zimbabwe-tinashe-jonasi-to-appear-in-court-again-tomorrow/4827563.html
health	Nyanzvi yeHutano hwePfungwa Yokurudzira Kutsigirwa kweVarwere vePfungwa neVehukama	Imwe nyanzvi yezvehutano hwepfungwa inoti zvakakosha chose kuti vanhu vane dambudziko rehutano hwepfungwa vapiwe rutsigiro nevanhu vari pedyo navo kuitira kuvabatsira kuti vakwanise kurarama munharaunda dzavagere. Doctor William Guri, avo vanoshanda neboka rezvehutano hwepfungwa kuvana vadiki kuBritain, vanoti basa ravo ndere kupa rutsigiro muzvikoro, kuvana, kuvadzidzisi nekuvabereki, nechinangwa chekuti vana vakwanise kuwana rutsigiro vachiri vadiki kuitira kuti vazokura vakasimba muhutano hwavo hwepfungwa. Doctor Guri vanoti basa rehutano hwepfungwa rinogona kuonekwa nevamwe sebasa risina kukosha, asi ibasa rakaskosha kwazvo rinofanirwa kutsigirwa nedzihurumende pamwe neveruzhinji. Vanoti pane zvakawanda zvinokonzera kuti munhu arware nepfungwa, zvinosanganisira kuomerwa nehupenyu, hurwere hweshuramatongo hweHIV/AIDS, kana kushaya basa chaiko. Doctor Guri vanotiwo ongororo dzavari kusanganawo nadzo dziri kuratidza kuti chirwere chiriko iye zvino ichi che Covid-19, chiri kukonzerawo zvakare kuti vanhu vakanganiswe hutano hwepfungwa kuburikidza nekugara vanhu vakavharirwa mudzimba vasingasangane nevamwe kungava kumabasa, kunzvimbo dzekudyira, kana kumitambo. Vanotiwo murwere weCovid-19 kana akasashanyirwa kuchipatara nehama neshamwari, anogona kukanganisika pfungwa zvakare. No media source currently available 	https://www.voashona.com/a/zimbabwe-diaspora-mental-health-doctor-william-guri/5540503.html
health	Mhemberero dzeBlack History Month dzeGore Rino Dzovhiringidzwa neCovid-19	Gore roga-roga vanhu vemuAmerica vanocherechedza mwedzi uno waKukadzi semwedzi wekurangarira nhoroondo yevanhu vatema vari munyika iyi, kana kuti “Black History Month.” Izvi vanozviita kuburikidza nekuungana vachiita mitambo yakasiyanasiyana pamwe nekuridza mimhanzi yenyika dzakasiyanasiyana. Mumwe wevanhu vaimbopinda mumhemberero idzi mumakore ose adarika uye vari chizvarwa cheZimbabwe, VaJonah Masiya, avo vanoita zvemimhanzi, vanoti nekuda kwedenda reCovid-19, gore rino vari kucherechedza mwedzi uyu neimwe nzira isiri yekuungana sezvagara zvichiitwa makore ose adarika. VaMasiya, vanove zvakare mudzidzisi, vanoti makore ose adarika vaibatana nevamwe vachiridza mimhanzi yekumusha kucherechedza mwedzi uyu, asi gore rino vachange vachiridza vari kumba kwavo sevamwe vose vachizongoonekwa pamadandemutande. No media source currently available 	https://www.voashona.com/a/america-black-histry-month-celebrations-jonah-masiya/5793650.html
health	Mitumbi yeVanhu Gumi Vakafa neHutsi Yoongororwa kuUBH kuBulawayo	Mapurisa aburitsa mazita evanhu gumi vakafa mushure mekutadza kufema nehutsi hwemoto wavaiyedza kudzima uchipisa sora papurazi rinonzi Rodrose kuEsigodini nezuro. Mitumbi yevanhu ava yakaendeswa kuchipatara cheUnited Bulawayo Hospitals kuti inovhenekwa navanamazvikokota. Mumashoko padandemutande reTwitter, mutauriri wemapurisa, Assistant Commissioner Paul Nyathi vati vanhu vakashaya vanoti VaKessary Sibanda vane makore makumi mashanu nematau-53, VaIan Mudimba vane makore gumi nematatu nemasere 38, VaSimon Mdlongwa vane makore makumi matatu nemapfumbamwe, 39, VaNelisingwane Dlamini vane makre makumi mana nemanomwe-47, VaLuzibo Tshuma vane makore asina kuziviswa, VaOliver Mudimba vane makore makumi matatu nemapfumbamwe, VaBafana Moyo, vane makore makumi mashanu nematatu, 53, VaEngland Moyo vane makore makumi maviri 20, VaThabani Mpofu vane makore makumi mana nematanhatu, uye VaMenelisi Ngwenya vane makore makumi maviri-20 zvekare. Mapurisa atiwo achasunga vanhu vari kupisa masango izvi zviri kukonzera kufa kwevanhu.	https://www.voashona.com/a/6785526.html
business	Hurumende Yotadza Kubhadhara Mabhonasi a2016	Makurukota ehurumende anosanganisira rezvevashandi, Amai Prisca Mupfumira, nere zvehutano, Dr David Parirenyatwa, pamwe nagavhuna weReserve Bank of Zimbabwe VaJohn Mangudya, vasangana nemasangano evashandi vehurumende kuti vazeye nyaya yemabhonasi egore rapera.. Asi vapinda mumusangano uyu vati zvabuda pachena kuti hurumende haina mari yacho. Mukuru wesangano reZIMTA, VaSifiso Ndlovu, vaudza Studio 7 kuti pane zvinhu zvitatu zvaunzwa nehurumende zvikarambwa nevashandi. Chekutanga hurumende yange yati inoda kupa vashandi mastands semuripo. Chechipiri hurumende yati inoda kupa vashandi ma bonds anopihwa vemabhizimisi asi pasina kujeka kuti zvinofamba sei. Chekupedzisira vazoti vanokwanisa kupa vashandi zvikamu zvishanu kubva muzana asi ichibhadharwa kwenguva yakareba. Gurukota rezvemari, VaPatrick Chinamasa, vakambozivisa kuti mari iyi hapana. Asi mutungamiri wenyika, VaRobert Mugabe, vakati vanoda kuti mari iyi itsvagwe. Nenyaya yekusawirirana uku, rimwe sangano revarairidzi reRural Teachers Union of Zimbabwe rati rave kuronga kuratidzira. Hatina kukwanisa kubata vachinamasa kuti tinzwe divi ravo. Asi sachigaro wesangano revashandi, reAPEX Council, Amai Cecilia Alexander vati mumwe musangano uchaitwa musi wa 20 Kukadzi asi havasi kufara nezviri kurongwa nehurumende. No media source currently available  	https://www.voashona.com/a/zimbabwe-matongerwo-enyika/3691719.html
politics	Hama neShamwari dzaVaItai Dzamara Dzoratidzira	Munin’ina waVaItai Dzamara, mutori wenhau anorwira kodzero dzevanhu akapambwa gore rapera, VaPatson Dzamara neshamwari dzavo kusanganisa VaKumbirai Mafunda vanova sachigaro wesangano reMISA-Zimbabwe vachishandawo nesangano reZimbabwe Lawyers for Human Rights vakaratidzira murunyararo neChitatu muAfrica Unity Square muHarare. VaPatson Dzamara vakasvika makore makumi matatu ekuberekwa nemusi weChitatu asi vakabva vatora mukana uyu kuti varatidzire. VaPatson Dzamara vakanyora paFacebook peji yavo kuti vaipemberera zuva ravo rekuberekwa asi vasina mufaro mumoyo. “Nhasi ndasvitsa makore makumi matatu uye ndinoda kutenda Mwari nechipo chehupenyu. Apo ndinenge ndichipemberera zuva rekuzvarwa kwangu, mufaro wangu uri kukundwa nekudzimbikana kwekutsakatika kwakaita Itai Dzamara. Asi ndine chivimbo chekuti Mwari vachandipa mukana wekusangana nemukoma wangu pasi pano. Ndinovimbisa kuita zvose zvandinogona kuzadzikisa zvido zvemusiki, zvenyika yangu uye zvepasi rino kubatsira vamwe. Ndokunzwisisa kwangu kuda nyika yako nehutungamiri.” VaDzamara vakapambwa muna Kurume kuGlen View apo vaigerwa. Mapurisa akanzi nedare repamusoro atsvage VaDzamara asi kusvika parizvino vanoti hapana humbowo hwekuti aripi. Asi magweta nehama dzavo vanoti mapurisa haasi kutsvaga VaDzamara nemwoyo wose. VaDzamara nevamwe vavo vairatidzira muAfrica Unity Square vachikurudzira mutungamiri wenyika VaRobert Mugabe kuti vaende pamudyandigere nekuti vainge vakundikana basa.	https://www.voashona.com/a/zimbabwe-matongerwo-enyika/3273528.html
health	Mumwe Mudzimai Osiya Murume neVana Achinochengeta Vabereki Vainge Vabatwa neCovid-19	Mumwe mudzimai akaratidza hushing muHarare apo akasiya vana nemurume achienda kunochengeta vabereki vake vainge vabatwa nechirwere cheCovid-19. Amai Constance Duchess Makoni, vanoti vakanogara kuKuwadzana 6 nevabereki vavo pamwe naambuya vavo, sezvo pakanga pasina munhu aikwanisa kuvachengeta panguva iyo zvinhu zvainge zvisina kumira zvakanaka muzvipatara. Amai Makoni, avo vakamboshanda semutori wenhau, vanoti mushure mekuona kuti vatatu aiva vainge vakabatwa nedzihwa rakasimba vakaronga kuvaendesa kuti vanovhenekwa kana vaine chirwere cheCovid-19, asi baba vavo vakaramba kuita izvi sezvo vaiita sevari nani. Asi vakazobatwa nehurwere zvakasimba. Vanoti vakaedza kuendesa vatatu ava kuzvipatara, asi hapana chipatara chakada kuvatora. Vakayedzawo kutsvaga kutsvaga vakoti vanochengeta varwere vachigara navo pamba pavo, asi pavaingoziva kuti hurwere uhwu hwaiva hweCovid 19 vaibva varamba . Mushure mekushaya vanhu vangabatsira vabereki vavo vanoti vakatora danho guru rokusiya murume wavo nevana kumba vachimocheneta vabereki vavo. Vanoti pavaichengeta vatatu ava, havana kurara kwemazuva matatu aitevedzana, vachiita zvose zvavaiudzwa kuti vape varwere ava, zvaisanganisira kufashaidza mvura yokunatira nezvimwe, uye ivo vachigara kugara vakageza maoko avo nguva dzose, ukuwo vakapfeka mamasiki nguva dzose. Amai Makoni vanoti mbuya vavo, avo vaiva nemakore makumi masere nerimwe ekuberekwa, vakazoshaya mushure memazuva manomwe, chinova chinhu chakavarwadza zvikuru. Vakambove gurukota rezvehutano kwemakore akawanda, Dr David Parirenyatwa, vanoti vanoyemura zvikuru hushingi hwaAmai Makoni vachiti vashoma vanhu vanokwanisa kuzvipira kubatsira varwere veCovid 19. Dr Parirenyatwa vanoti sezvo Covid 19 ichinyanya kubata mapapu, kunatira kunofanirwa kuitwa katatu pazuva kuitira kuti dzihwa rinobva kumhino, risadzike zvokunovhara tsinga dzinofamba nemweya unoenda kumapapu. Mutevedzeri wemukuru anoona nazvematenda asingatapuriranwe mubazi rezvehutano, Dr Justice Mudavanhu, vanoti vari kunyanya kufa pasi rose nechirwere ichi, vanhu vakwegura vane matenda eshuga nezvirwere zvemoyo. Dr Mudavanhu vanoti Covid 19 hairapike uye vakapa muenzaniso wezvinhu zvekutarisira kumunhu anenge abatwa nechirwere cheCovid 19 zvinenge kupisa muviri, chikosoro chakaoma nekutadza kufema zvakanaka. No media source currently available  	https://www.voashona.com/a/mumwe-mudzimai-osiya-murume-bevana-achinochengeta-vabereki-vainge-vabatwa-necovid-19/5742439.html
health	Madhokotera neVakoti Voshanda Hana Dzichirova Vachityira Kubatwa neCovid-19	Huwandu hwevanhu vari kufa pamwe nekubatwa nechirwere che Covid-19 hwava kupa kuti vashandi vanobatsira vanhu vanenge vachirwara nedenda iri, vapindwe nekutya, vachityira kuti vanogona kupinzwawo munjodzi nechirwere ichi, icho chava kuita chamurambamhuru munyika. Vashandi vezvehutano vanoti vave kusangana nevanhu vane chirwere ichi nguva dzose pavanenhge varipabasa sezvo huwandu hwevanhu vanenge vachibatwa nechirwere ichi huru kuramba huchikwira Mumwe mushandi wezvehutano, uye vari munyori wezvehutano muMD Alliance, Dr Henry Madzorera, vati vari kusiririswa zvikuru nehuwandu hweavo vari kufa nechirwere cheCovid-19. VaMadzorera vati vashandi vezvehutano vanotoda kubatsirwa mukugadzikana kwepfungwa nekuti zvavari kuona vari pabasa zvinotyisa. VaMadzorera, avo vakambove gurukota rezvehutano muhurumende yemubatanidzwa, vatiwo apo vashandi vezvehutano vanenge vodzokera kumba, vanenge vakutyirawo kutapurira mhuri dzavo kana vachinge vabatwa nedenda iri asi risati rabuda pachena. Asi VaMadzorera vati sevashandi vezvehutano varikutorawo matanho ekuderedza njodzi iyi sezvo riri basa ravo rekubetsera vanenge vachirwara Mumwe mukoti anoshanda muguta reHarare, VaSimbarashe James Tafirenyika, avo vanotungamira Zimbabwe Urban and Rural Council Nurse Worker’s Union, vati zvinhu zvinotyisa zvakanyanya kuenda kubasa. Asi vati kubaiwa kwavakaitwa nhomba kwakadzikamisa hana yavo. VaTafirenyika vatiwo zvakakosha kuti vashandi vezvehutano vapiwe zvekushandisa zvakakwana kuitira kuti vasabatwe neCovid-19 apo vanenge vachibetsera veruzhinji. VaTafirenyika vatiwo zvakakosha kuti vashandi vezvehutano vese vapiwe zvekufambisa kuitira kuti vasasangane neveruzhinji. Mumwe mugari wemuHarare, VaGodknows Homwe, vati vashandi vezvehutano vanofanirwa kuwedzerwa mari dzemihoro sezvo vari kubata basa rakakosha huye rinotyisa. Bazi rezvehutano rakazivisa nezuro kuti vanhu makumi matanhatu nevaviri vakafa nechirwere cheCovid-19, izvo zvakasvitsa huwandu hwevanhu vafa nechirwere ichi pazviuru zviviri nemazana masere nevapfumbamwe 2809. Vanhu vabatwa nechirwere ichi munyika yose vave zviuru makumi mapfumbamwe nechimwe nezana nemakumi maviri,91,120 , zvichitevera kubatwa kwevanhu zviuru zviviri nemazana manomwe nevashanu 2705 nezuro wakare. Kusvika nezuro, hurumende inoti vanhu vabaiwa nhomba yekutanga vakange vave miriyoni imwechete nezviuru mazana maviri makumi mapfumbamwe nezviviri nemazana matanhatu nemakumi mana nevaviri, 1 292, 642 Vanhu vabaiwa nhomba yepiri vave zviuru mazana matanhatu nemakumi mashanu nezvitanhatunemazana maserenemakumi matatu, 656 830. Huwandu uhwu hunogona kukwira apo hurumende ichazivisa zvabuda muongororo dzanhasi. Hurumende inoti ine hurongwa hwekubaya vanhu mamiriyoni gumi kana kuti zvikamu makumi matanhutu kubva muzana kuitira kuti chirwere ichi chisarambe chichipararira munyika. No media source currently available  	https://www.voashona.com/a/zimbabwe-doctors-and-nurses-worried-about-being-infected-with-coronavirus/5975584.html
sports	Vanhu Vochema Zvichitevera Kunyoresa kwaVaChiyangwa Kuti Vakwikwidze Chigaro cheZifa	Veruzhinji vanotevera mutambo wenhabvu havasi kufara nekuti nhengo yeZanu PF, VaPhillip Chiyangwa, vatore chinzvimbo chemutungamiri weZimbabwe Football Association. No media source currently available Asi zviripo ndezvekuti veruzhinji vacho havasi ivo vanosarudza vatungamiri venhabvu asi kuti izvi zvinoitwa neZifa Council, iyo inozivikanwa zvikuru nemhaka yehuori. Mamiriro akaita zvinhu pari zvino ari kuratidza kuti VaChiyangwa vangangotora chigaro ichi sezvo vari kufarirwa neZifa Council mushure memisangano yavakaita navo kubvira musi uyo vakati vari kuda kutungamira sangano renhabvu iri. Asi vakawanda vari kuti VaChiyangwa havakodzeri kutora basa iri sezvo vari kuda kuti papinde munhu akambotamba nhabvu kana ane nhorondo yekutungamira mutambo uyu. Asi VaChiyangwa vari kuti vane mari yekukwanisa kusandura zviri kuitika munhabvu muZimbabwe. Asi vaimbove murairidzi wemaWarriors, VaMisheck Chidzambwa, vanoti kunofanira kusatariswa zvemari asi kuti munhu ane ruzivo rwenhabvu here uye kutungamira zvinhu zvinobudirira munyika. Nhengo yeZimbabwe National Soccer Supporters Association, VaStanford Makwiro, vanoti hakudiwe munhu anoti anobuditsa mari yake yemohumwe yekuburitsa Zifa mumadhaka airi, asi kuti munhu anokwanisa kuti Zifa ishande zvisina huori mukati. Muteveri weDynamos, VaPeter Mukweva, vanoti nhabvu muAfrica iri kufa nemhaka yekuisa pazvinzvimbo vanhu vasingazive zvemutambo uyu. Vachitaura nevamwe vavo pane imwe nzvimbo yavanga vachitandara, VaMukweva vakati zviri kuda kuitwa munhabvu muZimbabwe zvakafanana nezviri kuitwa muAfrica umo vanoti nhabvu yawira pasi vachitarisa kubudirira kwayo kuEurope neku South America. VaJosiah Munetsi, avo vanove nhengo yerimwe sangano revatsigiri vemaWarriors, reWarriors Fan Club, vanoti munhabvu hamudiwe munhu anonzi ane mari sezvo Zifa iine mari yayo kudhara. Pari zvino vaimbotambira maWarriors, VaJames Takavada, naVa Alexander Maseko, ndivo chete vabuda pachena kuti vari kuda kukwikwidzana naVa Chiyangwa. Benjani Mwaruwari, uyo anga achitarisirwawo kukwikwidza chinzvimbo ichi, anonzi ari kuzvipira kuve mutevedzeri wemutungamiri wenhabvu muZimbabwe. Vanga vari mutevedzeri wemutungamiri weZifa, VaOmega Sibanda, vanotiwo vari kukwikwidza chigaro chemutevedzeri wemutungamiri weZifa. Vese vari kuda kukwikwidza vanofanira kuve vanyoresa mazita avo 12 dzemanheru eChina dzisati dzadarika. Vaendesa magwaro ayo kusvika pari zvino ndiVaChiyangwa, VaSibanda, vaimbove nhengo ye Zifa Board, Va Trevor Carlise pamwe nemutauriri weguta reHarare, Va Leslie Gwindi. Hazvisati zvazivikanwa kana VaMaseko naMwaruwari vasvitsawo magwaro avo. Sarudzo yemutunganiri weZifa iri kuitwa musi wa 5 Zvita.	https://www.voashona.com/a/chiyangwa-zifa-zimbabwe-zanu-pf/3038368.html
sports	Nakamba Otarisana neNguva Yakaoma muEPL	Mutambi weZimbabwe ane mukurumbira Marvelous Nakamba atarisana nemasvondo mashanu akaomesesa muhupenyu hwake munhabvu, panguva iyo Knowledge Musona ar ikutsvagawo basa. Nakamba uyo anotambira Aston Villa muEnglish Premier League atarisana nemutoro mukuru wekuedza kupunyutsa chikwata chake icho chatarisana nehondo yekuti chisabude muEPL. Hupenyu hweAston Villa mugungano iri huri patambo sezvo chikwata ichi chiri pachinhanho chegumi nepfumbamwe, mugungano rine zvikwata makumi maviri. Zvikwata zvitatu zvepasi ndizvo zvichabuda muEPL pachapera mitambo iyo ichatambwa kubva musi wa 17 Chikumi kusvika 25 Chikunguru. Aston Villa ine mitambo neLiverpool, Chelsea, Man U, Arsenal, Sheffield United neWolves, idzo dzirikurwira zvinzvimbo zvekumiririra England muEurope gore rinouya. Mune mimwe mitambo, Aston Villa irikusangana neNewcastle, Everton, West Ham ne Crystal Palace, idzo dzisinganyanyo vhundutsa. Stewart Murisa uyo akambotambira, Caps United, Dynamos neHighlanders, anoti ane chivimbo chekuti Aston Villa inorarama sezvo isina kunyanyosiyana pamapoinzi nezvikwata zvakati wandei. Bournemouth, Watford neWest Ham, dzine mapoinzi makumi maviri nemanomwe, mapoinzi maviri chete pamusoro peAston Villa. Norwich iyo iri pasi pasi ine mapoinzi makumi maviri nerimwechete. Asi Nakamba haasiriye ega ari panguva yakaoma sezvo kaputeni wemaWarriors, Knowledge Musona asati awana chikwata chekutambira. Chikwata chake cheAnderlecht chazivisa kuti Musona haasisina nzvimbo muchikwata ichi vachiti ivo ngaatsvage basa kune imwe kambani. Anderlecht yanga yamboendesa Musona kuAS Eupen uko akanwisa zvibodzwa zviviri asi chibvumirano chavo chakapera. Mashoko arikufamba anoti Eupen yacho, pamwe neKaiser Chiefs neMamelodi Sundowns dzekuSouth Africa, dzirikumudawo, asi zvichienderana nekuti Anderlecht yacho irikuda marii pakumutengesa. Musona naNakamba varikudiwa vaine pfungwa dzakagadzikana, apo Zimbabwe iri kusimudzira rwendo rwe 2021 Africa Cup of Nations ne 2022 World Cup. MuWorld Cup, Zimbabwe iri mugungano rimwechete neGhana, Ethiopia neSouth Africa umo muongorori wemutambo wenhabvu VaTakudzwa Mushinga vanofunga kuti Zimbabwe ikakunda mumitambo yese yepamusha inobudirira. Asi mutsigiri weCaps United VaPhillip Regede vanoti makundano maviri aya arikuda gadziriro yakasimba. Zifa yave nemari kubva kuFIFA yekurongera maWarriors mitambo yekuedzana masimba ine mitsindo nedzimwe nyika Mumakwikwi eNations Cup Zimbabwe irikusangana neBotswana, Zambia neAlgeria, iyo ine mukombe uyu. Parizvino, Zimbabwe iri pachinho chechipi nemapoinzi mana, mapoinzi maviri pasi peAlgeria iyo irikutungamira gungano iri. Botswana ine poindi imwechete asi Zambia haina kana poindi imwechete zvayo. Asi mitambo iyi yakambomiswa pari zvino nekuda kwechirwere checoronavirus kunyangwe dzimwe nyika dzatanga kutamba nhabvu dzakaita seGermany. No media source currently available 	https://www.voashona.com/a/nakamba-otarisana-nenguva-yakaoma-muepl/5453723.html
business	VaJuly Moyo Votarisirwa Kupa Rekupedzisira Pakuti Harare Yokwereta Here Mari Inodarika Bhiriyoni yemuNyika	Gurukota rinoona nezvematunhu VaJuly Moyo vave kutarisirwa kupa rekupedzisira pachikumbiro chekanzuru yeHarare chekuti ikwanise kupihwa mukana wekukwereta mari inodarika bhiriyoni imwe chete nezviuru mazana mana emunyika. Nyaya iyi yaunza kusawirirana pakati pekanzuru nemasangano anomirira vagari. Vakafanobata chigaro chameya wemuHarare VaStewart Mtizwa vebato reMDC- Alliance vaudza Studio 7 kuti sezvinodiwa pamutemo vakaendesa kuhofisi yaVaMoyo chikumbiro chavo pamwe nezvakataurwa nevagari. Hatina kukwanisa kubata VaMoyo sezvo nharembozha yavo yange isiri kudairwa. VaMtizwa vaatti kanzuru yavo haikwanise kuita mabasa makuru kana vakasapihwa mvumo yekukwereta mari iyi. Vagari vainge vapihwa kusvika musi wa 7 Kubvumbi kuti vape pfungwa dzavo uye vakawanda vari kutsika madziro. Mutungamiri werimwe sangano revagari reHarare Residents Trust vaPrecious Shumba varamba zviri kutaurwa naVaMtizwa. Asi mutauriri weguta reHarare vaMichael Chideme vatiwo zvakakosha kuti kanzuru ikwereteswe mari iyi.nekuti izvi ndizvo zvinoiutwawo nemakanzuru ose pasi rino kana vachida kuita mabasa makuru. Izvi zvapikiswa nevanoona nezvekufambiswa kwemabasa mune rimwe sangano rinomiririra vagari reCombined Harare Residents Association VaReuben Akili vati kanzuru haibude pachena kuti yawana marii pazvirongwa zvakafanana nekubhadhariswa kwevanhu mari dzekumbosiya motokari muguta reHarare. Pamutemo, kana kanzuru ichida kukwereta mari inofanira kutanga yagara yobuda nechisungo chinozotambirwa nameya. Kanzuru inozozivisa vanhu kuburikidza nekushambadzira mumapepanhau uye vanhu vane mazuva makumi maviri nerimwe kuti vapindure. Kana izvi zvapera chikumburo uye zvinenge zvataurwa nevanhu zvinozoendeswa kugurukota rezvematunhu kuti rione kuti kanzuru yebvumidzwa here kana kuti kwete kukwereta mari. No media source currently available 	https://www.voashona.com/a/6533269.html
politics	Mutori weNhau Akarohwa kuBulawayo neVamwe Vopihwa Mukana weKubvisa Mari yeChibatiso	Mejastiriti wemuBulawayo Amai Evelyn Mashavakure nemusi weChishanu vakatura mutongo wekuti vanhu vashanu pavanomwe vakasungwa nemusi weChitatu muguta iri vatongwe vachibva kumba. Mutongi uyu akatiwo mumwe wechitanhatu uye ari mutori wenhau VaCrispen Ndlovu uyo ari muchipatara pari zvino aende hake kumba kana apora ozodeedzwa nemasamanisi kana ave kudiwa. Rimwe remagweta ari kumirira vanhu ava rakumbira dare kuti paitwe ongororo yekurohwa kwakaipisisa kunonzi kwakaitwa vanhu ava vari muhusungwa.\n\nAmai Mashavakure vakabvuma chikumbiro chemagweta chekuti vanhu ava, avo vakasungwa nemusi weChitatu muBulawayo apo mapurisa akamisa kuratidzira kwaida kuitwa nevame vechidiki vesangano reBulawayo Youth Arise kana kuti BUYA, vatongwe vachibva kumba uye vasina kubhadhariswa chibatiso. VaNdlovu uyo aivepowo pavanomwe ava, ari muchipatara pari zvino uye dare rabvuma kuti aende zvake kumba kana apora, ozoita zvekudeedzwa namasamanisi kana ave kudiwa kudare. Mhosva yange ichipomerwa mumwe wechinomwe yaraswa sezvo ari munhu asati abva zera.\n\nRimwe remagweta ari kumirira vanhu ava vachishanda vari pasi peZimbabwe Lawyers for Human Rights vaLizwe Jamela vabudira dare pachena kuti havazi kufara nekurohwa kunonzi kwakaitwa vasungwa ava nemapurisa pamwe nekusabvumidzwa kuti vaonekwe naanachiremba, vakapa chikumbiro kudare chekuti nyaya iyi iongororwe. VaJamela vaudzawo Studio 7 kuti vanoshushikana nemaitiro emapurisa ekuramba achityora kodzero dzevanhu. VaAlfred Dzirutwe vanove mutauriri weBUYA uye variwo mumwe wevakasungwa nemusi weChitatu uyu vaudzawo Studio 7 kuti vari kunzwa muviri wavo uchirwadza nekuzvindikitwa kwavakaitwa uye vashorawo maitiro emapurisa aya vachiti anoratidza kusaremekedza kodzero dzevanhu. Mune imwewo nyaya, dare repamusoro reHigh Court rakatambira chikumbiro chemagweta ange achimirira bato reMDC T chekuti mapurisa asavhiringidza kuratidzira kwange kuchida kuitwa nemapato ezvematongerwo enyika ari pasi peNational Election Reform Agenda muBulawayo nemusi weChishanu. Gweta VaKholwani Ngwenya vaudza Studio 7 kuti mutongi wedare reHigh Court amai Nokuthula Moyo vabvuma chikumbiro chechimbi-chimbi chavange vaita. Asi kuratidzira uku kwange kwabvumirwa kuti kutange panguva dzekuma12 masikati kusvika na3 masikati hakuna kuzobudirira sezvo pange pagara pabuda mashoko ekuti mapato ari pasi peNERA ange ati kuratidzira uku kwange kwave kuzoitwa rimwe zuva. Mukupeta nyaya dzemuBulawayo, mutevedzeri wemutauriri webato reZAPU VaIphithule Maphosa vaudza Studio 7 kuti chikwata chemapurisa ange akapakatira zvombo chakasvika pamahofisi ebato iri panguva dzekuma11 mangwanani eChishanu chikadzinga vashandi nevamwe vatsigiri vebato iri vashoma vange varipo. VaMaphosa vati mapurisa aya aramba kupa chikonzero chekudzinga vanhu pamahofisi avo asi vanofungidzira kuti izvi zvange zvine chekuita nehurongwa hwekuti mutungamiri webato reZapu VaDumiso Dabengwa vange vari mumwe wevatungamiri vange vachitarisirwa kuve pakuratidzira kwange kuchida kuitwa nemapato ari pasi peNERA. Hatina kukwanisa kunzwa divi remapurisa panyaya iyi. Mapato ezvematongerwo enyika ari pasi peNERA anoti ari kuda kuti mitemo yesarudzo munyika ivandudzwe. No media source currently available  	https://www.voashona.com/a/zimbabwe-matongerwo-enyika/3491795.html
politics	Amai Mnangagwa Voyambira Vanoroora Kana Kuroodza Vanasikana Vasati Vabva Zera	Mudzimai wemutungamiriri wenyika, Amai Auxilia Mnangagwa, vashoropodza zvikuru varume vanoroora vanasikana vasati vabva zera pamwechete nemhuri dzinoroodza vana vakadai, vachiti nyaya dzakadai dziri kukwira zvakanyanya munyika uye vayambira vari kuita izvi kuti vari kuzvisikira moto muziso. Vachitaura pamusangano wavaita nemadzimai pamwe neshirikadzi muMasvingo, Amai Mnangagwa vati varume pamwe nemhuri dziri kutyora kodzero dzevanasikana vachiroora nekuvaroodza nguva isati yakwana vanofanira kurangwa zvakaomarara kuitira kuti dambudziko iri ripere. Izvi zvatsigirwa nemadzimai ange ari pamusangano uyu, vamwe vavo vachiti vanotyora mutemo nekutyora kodzero dzevana ngavatongerwe rufu kana zvichibvira. Amai Mnangagwa vati vanhu vanoroora kana kuroodza vana vadiki vari kuva torera hupenyu hwavo uye vanoisa vana ava parumananzombe rwerufu kana vachinge vavapa nhumbu. Amai Mnangagwa vanoti nyaya dzekuroorwa kwevana vasati vabvazera munyika yose dziri kukwira zvakanyanya, dunhu reMashonaland Central richinzi ndiro riri pamusoro, dunhu reMasvingo riri pachinhanho cheChina. Vamwe vevana ava vanonzi vari kuguma vatapurirwa zvirwere zvepabonde zvakaita seHIV/AIDS. Amai Florence Chiwera, vemumusha weMucheke, naAmai Enia Gwara vatiwo vane muonero mumwe chete vachitsigira Amai Mnangagwa pakuomesera vanotyora kodzero dzevanasikana. Vanorwira kodzero dzevechidiki vanoti kuroorwa kwevanasikana vasati vabvazera munyika kuri kukwirawo nekuti vanhu vari kuomerwa nehupenyu munyika uye vamwe vanotevedzera zvezvitendero zvakaita sezvimwe zvita zvechipositori netsika dzechinyakare. Murwiri wekodzero dzevechidiki muMasvingo, VaThomas Mbetu, vatenda kuti kusamira zvakanaka kwehupfumi kwapa kuti zvinhu zviipire vanasikana. Amai Mnangagwa vati vachasvitsa zvichemo zvamadzimai aya kuhurumende kuti mutemo uvandudzwe nedare reparamende kuitira kuomesera vanoroodza vana vasati vabva zera. Bumbiro remutemo rinoti mwana anofanira kuroorwa asvitsa makore gumi nemasere ekuberekwa. Vachitaurawo pamusangano mumwechetewo, gurukota redunhu reMasvingo, VaEzra Chadzamira vakurudzira varume mudunhu remaMasvingo kuti vakoshese kodzero dzevanasikana nemadzimai. Sangano revana pasi rose reUNICEF rinoti zvikamu makumi matatu kubva muzana zvevanasikana vane makore ari pasi pegumi nemasere munyika zviri kuroorwa zvisati zvabva zera. No media source currently available 	https://www.voashona.com/a/amai-mnangagwa-voyambira-vanoroora-kana-kuroodza-vanasikana-vasati-vabva-zera/4679849.html
sports	Tiri mumadhaka: Mutasa	FC – “Lloyd Samaita” Mutasa – anoti pavamire parizvino semaGlamour Boys palog table hapafadze, handipo pavo chaipo uye zvakafanana nekuve mu “madhaka” nekudaro vari mushishi yekugadzirisa mamiriro ezvinhu aya.   Mwaka uno zvinhu hazvisi kunyatsofamba zvakanaka kuchikwata ichi icho chinove chikuru munyaya dzenhabvu muZimbabwe uye parizvino chiri panhamba 10 palog table.   Mamiriro ezvinhu kuDeMbare nguva yadarika akambenge aita manyama amire nerongo izvo zvakamboona Samaita achibviswa pachigaro chekurairidza ndokutsiviwa naBiggie Zuze aive mutevedzeri wake asi ndokuzodzorwa zvakare pasina chinguva zvichitevera kudzingwa kwakaitwa Zuze basa.   Paakadzoka kuzorairidza chikwata ichi zvakare, Samaita akatsidza kuti anoda kushandura zvinhu.   “Sekuziva kwemunhu wese kubva kuvatsigiri kusvika kuvatungamiri vechikwata chino, patiri handipo patinofanirwa kuve tiri, ichi ndicho chokwadi.   “Dynamos inozivikanwa iri chikwata chekumusoro chichirwira mukombe kwete zviri kuitika gore rino.   “Tiri kufanirwa kushanda nesimba kuti tidzorere chikwata pachinofanirwa kuve chiri, pachakakodzera kugara,” anodaro Mutasa.   Apo mwaka wenhabvu wave kumboenda pamid-season break, Mutasa anoti chikwata chake chichagara pasi choongorora kuti chingazvisimbisa sei.   “Tichagara pasi toongorora mafambiro atange tichiita uye toronga kuti togadzirisa sei kuti mwaka wedu utinakire tibve mumadhaka atange tiri kuende kumusoro.   “Chikwata chinoda kusimbiswa asi zvinoda kutanga tagara pasi nevakuru toronga kuti tochisimbisa sei,” anodaro.   Kudzoka kwaMutasa kwakaita mutauro kuvatsigiri vazhinji avo vaida kuziva kuti akambenge abvisirwei pekutanga uye kuti kudzoka kwake kuchashandura zvinhu here kuchikwata ichi?   Zvisinei, Mutasa anoti, “Hatifanirwe kutarira zvakawanda, chikuru kuti tiri kufambisa basa here nemazvo. Chatiri kuda kuhwinisa chikwata chedu kuti chidzokere pachinofanirwa kugara chete, kwete kufunga zvakawanda.”   Zvichitevera kukunda kwakaita chikwata chake Nichrut 2-1 svondo radarika, Mutasa anoti ari kutarisira kuti mumitambo 17 inotevera kuti mwaka wegore rino uchipera, DeMbare inge yahwina mitambo 14 yosimukira kuenda pakanaka.   “Tichitarisa matambiro atakaita mimwe mitambo yedu yadarika, zvaisafadza chose icho ndicho chokwadi.   “Takarasa zvibodzwa zvakawanda saka tiri kutarisira kuti mumitambo inotevera tikahwina 13 kana 14 tinosimuka chaizvo kuenda kumusoro. Saka zvave kuda kuti tishande nesimba sechikwata,” anodaro.	https://www.kwayedza.co.zw/tiri-mumadhaka-mutasa/
health	NAC Yotsutsumwa neKurambidzwa kweMakondomu muMahotera	Vesangano reNational AIDS Council (NAC) vanoti vari kutsutsumwa nenyaya yekuti vemahotera havachabvumidzwa kupa makondomu pachena kuvanhu vanopinda mumahotera avo senzira yekudzivirira kupararira kweHIV. Izvi zvakamiswa zvichitevera zvichemo zvakapihwa nevanoshanya kubva kunyika dzechitendero chechiMoslem. Mumahotera senzvimbo dzinowanzosasanirwa nevakawanda manga muchiiswa makondomu senzira yekudzivirira kupararira kwemukondombera. Asi izvi zvakamiswa nguva pfupi yapfuura mushure mekunge vechitendero chechiMuslim vatsutsumwa nazvo. Mumwe mukuru muNAC, VaAmen Mpofu, vanoti izvi zvave kukanganisa mabasa avo ekurwisana neHIV/AIDS. Sachigaro veSupreme Council on Islamic Affairs in Zimbabwe, Sheik Ishmael Duwa, vanoti ichokwadi kuti vechitendero chechiMuslim havafarire zvekuti makondomu aiswe mumahotera vachiti izvi zvange zvave kuitwa nemamwe mahotera muZimbabwe. Vanoti kukurudzira kushandiswa kwemakondumu kukurudzira hupombwe. Sheik Duwa vanoti chitendero chavo chinosungira kuti vanhu vasaite zvechipfambi, vamire nemudiwa mumwe chete uye vasapinda pinda vachiti izvi ndizvo zvaita kuti HIV isapararire zvakanyaya munyika dzechiMuslim. Vanoti kunyange hazvo mahotera mazhinji asisina makondomu, pachine zvekwanda zviri kuitika maari zvisingafadze. Vanotiwo vanozwisiziva basa reNAC asi zvakakosha kuti NAC pamwe nevemahotera vashande nezvitendero zvose pazvirongwa zvavo mubasa ravo kuitira kuti vanhu vese vafare. Asi munyori mubazi rezvehutano, Dr. Gerald Gwinji, vanoti zvirongwa zveNAC kusanganisira chekupa vanhu makondomu zvakakosha chose mukurwisana neHIV uye zvinofanira kuremekedzwa nevanhu vese. Dr Gwinji vanoti hausi mutemo wehurumende wekuti mahotera asave nemakondomu. Sachigaro vekomiti yeparamende inoona nezvehutano, Dr Ruth Labode, vaudza Studio7 kuti kunyange hazvo vanhu vachisungirwa kushandisa makondomu, makondomu aya haafaniri kuve pose pose mumahotera. Zvichakadai mukuru weZimbabwe Council for Tourism iyo inomirira vane makambani anoona nezvevashandi kusanganisra mahotera, VaTich Hwingwiri, vati sangano ravo rinotsigira zvikuru basa reNational Aids Council uye vakazvipira kuita zvese zvinoita kuti nyika ifambire mberi mukudzivirira zvirwere. Vati handinyaya yevanhu vanobva kunze chete iri kuita kuti vemahotera vasaise makondoimu vachiti mahotera inzvimbo dzinopindwa nemhuri nekudaro haafaniri kuonekwa pese pese. VaHwingwiri vatiwo vanhu havarambidzwe kushandisa makondomu uye mamwe mahotera anotori nezvitoro zvinotengeswa makondomu nezvimwe. Patainda pamhepo tange tisati tanzwa kubva kubazi rezvekushanyirwa kwwenyika kuti Zimbabwe inowana vashanyi vangani kubva kumaMuslim countries pagore. Humbowo kubva kuUNAIDS hunoratidza kuti nyika idzi dzine vanhu vashomanana vanHIV kana zvichienzaniswa nenyika dzemuSub Sahara Africa dzakaita seZimbabwe uko vanhu zvikamu gumi kubva muzana zvevanhu vese vaine HIV. No media source currently available 	https://www.voashona.com/a/zimbabwe-politics-nac-hiv-moslems/3975984.html
health	ZIMTA Inoti Covid-19 Yava Kupararira Kubva Muzvikoro Ichienda Kumisha	Rimwe sangano rinomirira varairidzi, reZimbabwe Teachers’ Association (ZIMTA) rinoti kunyange haro richirumbidza basa riri kuitwa nehurumende mukurwisa kupararira kwedenda reCovid-19 muzvikoro, zvikwanisiro zvishoma uye mari yezvikoro yekuti zvirwisane nedenda iri pamwe nekuchengetedza hutano hwevana vechikoro nevadzidzisi haisi kusvika kuzvikoro. Mutungamiri weZIMTA, VaRichard Gundani, vaudza Studio 7 kuti vana vechikoro vanofanirwa kupiwa zvikamu zvavo zvemushonga wenhomba uye zvikoro zvinofanirwa kupiwa zvikwanisiro zvose zvinodikanwa, vachiti chirwere ichi chavakupararira kubva muzvikoro chichiendeswa kumisha nevana vechikoro. VaGundani vanoti hurumende inofanirwa kushanda nesimba kuti panovhurwa zvikoro gore rinouya, vana vasazonzi vadzidze vari kudzimba dzavo, vachiti hurumende inogonawo kuchitanga kugadzirisa zvose zvinodiwa kana vana vechikoro vakazonzi vadzidze pamadandemutande vari kudzimba dzavo. No media source currently available Asi mutauriri webazi rezvedzidzo, VaTaungana Ndoro, vauza Studio 7 kuti hurumende iri kuzvirova dundundu nekuti irikugona kurwisa denda reCovid-19 muzvikoro. No media source currently available	https://www.voashona.com/a/zimbabwe-zimta-urges-govt-to-prepare-for-e-learning-/6362075.html
business	VaMugabe Votaura kuMusangano weUnited Nations nezveMinda neKuvandudza IMF	Mutungamiri wenyika VaRobert Mugabe nemusi weChishanu vakataura pamusangano weUnited Nations wechishanu muchikamu chechimakumi manomwe kana kuti 5th Plenary meeting, 70th Session, Sustainable Development Summit 2015. VaMugabe vakaudza musangano uyu kuti muZimbabwe hurumende yavo yakapa vanhu minda kuri kuyedza kuvaburitsa munhamo. VaMugabe vakati izvi vakazviita kunyangwe hazvo paine vamwe vaishora chirongwa ichi zvikuru kubva kunyika dzakabudirira. VaMugabe vakati chirongwa chekugovera minda patsva change chabatsira vanhu vakawanda. VaMugabe vakakurudzira nyika dzose dzepasi rino kuti dzibatane kuti dzikwanise kuzadzikisa zviga zveUnited Nations zvekubatsira varombo. VaMugabe vakatiwo mabhanga akaita sereInternational Moneteray Fund neWorld Bank anofanira kuvandudzwa mashandiro avo. VaMugabe vanoti izvi zvingadai zvakaitwa kare kare. Vanoti kuita izvi kunobatsira kubatsira nyika dzevarombo. No media source currently available Zvichakadaro gweta rinorwira kodzero dzevanhu riri kumusangano uyu Amai Nyaradzayi Gumbonzvanda vakakurudzira vatungamiri venyika dzepasi rino kuti vaendese mari yakawanda kuzvirongwa zvekubatsira vanhu kwete mukurwisana. No media source currently available 	https://www.voashona.com/a/zimbabwe-politics/2979650.html
business	Kambani yeEconet Group Yotungamira Mukubatsira Vakawirwa neTsaona yeCyclone Idai	"Kambani yenharembozha, yeEconet Group, inoti yatumirawo michina yechizvinozvino, yema drone, pamwe nezvikopokopo nezvikepe kuti zvibatsire mukutsvagwa kwevanhu vakashaya mutsaona yedutumupengo Cyclone Idai pamwe nevachiri vapenyu kuManicaland. Mukuru anoona nezvekuburitswa kwemashoko muEconet Group, VaFungai Mandiveyi, vanoti kambani yavo yakakwanisawo zvakare kubatsira nemabhokisi ekuvigisa vafi anosvika makumi mashanu, pamusoro pezvimwe zvakawanda zvairi kubatsira nazvo mutsaona yemafashamu iyi, zvinosanganisira mari. ""Ma drone tagara tichiashandisa mubasa redu kuona kuti michina yedu yakamira zvakanaka here kana kuti yave kuda kugadziriswa. Asi takaona kuti tinogona kuashandisawo mukutsvaga vakapona mutsaona iyi. Ma drone ari nani pane zvikopokopo nedzimwe nguva nekuti anogona kupinda pasingakwanisi kupindwa nechikopokopo, uye anogona kubhururuka ari pasi chaizvo."" VaMandiveyi vanoti kambani yavo iri kurwisawo kuti masaisai awanikwe munzvimbo idzi kuburikidza nekugadzira michina yavo yakarohwa nedutumupengo iri. Vanoti vari kubatsirawo nekupa makadhi ekufonesa kana kuti air time kuvanhu vari mumapoka akasiyanasiyana vari kushanda mukubatsira kutsvagwa kwevanhu, kuvhura migwagwa, nemamwe mabasa. Econet ine vanhu vari kubatsira vakawanda, uye yakatovhura muzinda wayo wekusvikira rubatsiro uyo uri maMutare. Vamwe vevari kubatsira ndavanachiremba. Kambani iyi yazivisawo kuti yabatana neAir Zimbabwe mukutakurwa kwerubatsiro kubva kuvanhu vari kuVictoria Falls neBulawayo kuenda kuHarare uko rubatsiro urwu rwunozorongedzwa rwusati rwananga kwaMutare kwarwunozosusukidzwa kuenda kunzvimbo dzine dambudziko. No media source currently available  "	https://www.voashona.com/a/zimbabwe-cyclone-idai-econet-fungai-mandiveyi/4844943.html
politics	VaMnangagwa neVamwe Vakapidugura Hurumende Havana Kukokwa kuMusangano naVaBiden Uri Kutanga neChipiri	Mutungamiri wenyika yeAmerica VaJoe Biden nemusi weChipiri muWashington DC vari kuparura musangano wekudyidzana nevamwe vatungamiri venyika dzemuAfrica kana kuti US-Africa leaders’ summit. Kunyangwe hazvo vatungamiri venyika dzemuAfrica vakawanda vakakokwa kumusangano uyu, mutungamiri wenyika VaEmmerson Mnangagwa nemutevedzeri wavo VaConstantino Chiwenga havana kukokwa nenyaya dzezvirango zvavakatemerwa vachipomerwa mhosva dzekutonga nedemo. Vamwe vatungamiri vasina kukokwa nekuda kwekupidigura hurumende nechisimba vanosanganisira veSudan, Mali, Burkina Faso neGuinea avo vakambomiswa kuva nhengo dzesangano reAfrican Union. Vatungamiri makumi mana nevashanu ndivo vakakokwa kumusangano uyu. Zimbabwe inenge yakamirirwa negurukota rezvekudyidzana nedzimwe VaFrederick Shava.  Mutungamiri wenyika yeSouth Africa VaCyril Ramaphosa vainge vakokwa vanonzi havachakwanise kuenda kuAmerica. VaRamaphosa vakatarisana nemhosva huru yavari kupomerwa yekuita zvehuwori vamwe vachiti vanofanira kumanikidzwa kusiya basa. Pane kukandirana makobvu nematete pakati peAmerica neZimbabwe nenyaya yezvirango iyi. Zimbabwe inoti zvapa kuti hupfumi hwenyika hugwadame. Asi America inoti huwori nekutadza kutungamira ndiko kwapa kuti hupfumi hwenyika hunange kumawere. Nyanzvi munyaya dzezvehupfumi uye vaimbotungamira sangano reZimbabwe Chamber of Commerce, VaCallisto Jokonya, vanoti musangano uyu wakakosha kuAmerica iyo yave kusaririra munyaya dzezvekudyidzana neAfrica zvapa mukana wakakura kuRussia neChina. Asi hurumende yeAmerica inoramba kuti kuda kukwikwidzana neChina neRussia ndicho chinangwa chikuru chemusangano uyu. No media source currently available 	https://www.voashona.com/a/6871738.html
sports	PSL yotanga August	SANGANO rePremier Soccer League iro rinoronga mitambo yeCastle Premiership rinoti riri kuronga kuti kutanga mwaka unotevera nhabvu yemuno igotanga kutambwa kubva munaNyamavhuvhu ichizopera Chivabvu wegore rinenge richitevera ra2020.   Kubva kare, nhabvu yemuno inotambwa kutanga munaKurume ichizopera munaMbudzi asi kuuya kwasachigaro mutsva wePSL Farai Jere kwakaona pachisimuka nyaya iyi yekuti karenda yenhabvu yemuno ishandurwe igotanga munaNyamavhuvhu yofambirana neyekunze kwenyika, kunyanya yekuEurope iyo inotanga munaNyamavhuvhu ichizopera munaChivabvu wegore rinotevera.   Mukushi wemashoko wePSL, Kudzai Bare anoti sangano ravo rakanyorera kuZimbabwe Football Association richivazivisa kuti kutanga gore rinotevera vanoda kushandura mwaka wenhabvu kuti utange munaNyamavhuvhu uye vakamirira kunzwa kwavari kuti vofamba nenzira ipi.   “Kutaura kuno tinotevedzera zvatinenge tarairwa neZifa, takanyorera tichivazivisa kuti tave kuda kushandura mwaka wedu.   “Saka kana vati zvakanaka tiendere mberi ndipo patichashandura karenda yedu yenhabvu kutanga gore rinotevera,” anodaro Bare.   Mukushi wemashoko weZifa Xolisani Gwesela anoti sangano ravo riri kuziva nezvenyaya iyi uye richazeya nezvayo apo richaita congress yaro svondo rino.   Anoti parizvino hapana zvizhinji zvaanokwanisa kutaura pamusoro penyaya iyi.   “Iyi nyaya tiri kuiziva, tangomirira congress yedu ndipo tichaizeya toona kuti tofamba nenzira ipi.   “Congress yedu iriko musi wa15 Zvita saka kana zuva iri radarika ndipo tichazivisa kuti zvichafambiswa sei,” anodaro Gwesela.   Kana zvikanzi zvashanduka kutanga gore rinotevera mwaka wenhabvu wave kutambwa kubva Nyamavhuvhu uchipera munaChivabvu, pane mibvunzo yakwanda iri pamiromo yevatsigiri venhabvu iyo inoda mhinduro.   Mubvunzo wekutanga ndewekuti panguva iyi mvura inenge ichinaya saka PSL iri kuronga zvipi kugadzirisa dambudziko iri remvura kuitira kuti zvikwata zvitambe zvakasununguka uye vatsigiri vasanaiwe nemvura?   Mumwe mubvunzo ndewekuti sezvo panguva iyi zvakare ndipo panenge pachitambwa nhabvu kuEurope saka PSL  haizotorerwa vatsigiri vayo here vachiona zvikwata zvavanofarira paterevhizheni votadza kuenda kunhandare?   Bare anoti mibvunzo yose iyi vachazoipundura hunge kana vanzwa zvichabva kuZifa pamusoro penyaya iyi.	https://www.kwayedza.co.zw/psl-yotanga-august/
health	Vamwe Vashandi veMuzvipatara Vozengurira Kubayiwa Nhomba yeCovid-189 neKuda kweKushaya Ruzivo Rwakakwana	Huwandu hwevashandi vemuzvipatara kusanganisira vakoti navanachiremba vari kubayiwa nhomba yeSinopharm yakapihwa Zimbabwe neChina huchiri hushoma zvakanyanya. Kusvika nemusi weMugovera kwange kwabayiwa nhomba vanoshanda muzvipatara zviuru gumi nezvishanu zvine mazana manomwe nevashanu kana kuti 15, 706. Mukuru mubazi rezvehutano anoona nezvekurwisa chirwere cheCovid-19 Dr Agness Mahomva vakaudza bepanhau reSunday Mail kuti vamwe vave kutya kubaiwa nhomba nekuda kwemashoko enhema ari kutenderera pamadandemutande akasiyana siyana achikurudzira vanhu kuti vasatambire nhomba iyi. Asi mutungamiri wesangano revakoti reZimbabwe Nurses Association VaEnoch Dongo vanoti hapana dzidziso yakakwana nezvenhomba iyi kubva kuhurumende zvopa kuti vamwe vazengurire kubayiwa nhomba. No media source currently available  	https://www.voashona.com/a/vamwe-vashandi-vemuzvipatara-vozengurira-kubayiwa-nhomba-nekuda-kwekushaya-ruzivo-rwakakwana/5796064.html
sports	Argentina Yomirira Morocco Kana France	"Mutambi ane mukurumbira pasi rose, Lionel Messi nezuro akatungamira nyika yake yeArgentina kurova Croatia 3-0 mumasemifainari emutambo weWorld Cup kuQatar. Argentina yamirira kuona kuti ichatama nenyika ipi pakati peMorocco neFrance idzo dziri kutamba nhasi, Chitatu. Messi akanwisa chibodzwa chekutanga mushure mekunge nyika yake yapihwa penalty kwapera maminetsi makumi matatu nemapfumbamwe-39"" mins. Zvimwe zvibodzwa zviviri zvakanwiswa naJulian Alvarez mushure memaminetsi makumi matatu nemana-34"" mins uye muchikamu chechipiri kwapera maminetsi makumi matanhatu nemapfumbamwe-69' mins. Nyika inenge yakuandwa ichatamba neCroatia pakuona kuti ndechipi chikwata chinotora chinzvimbo chechitatu mumakundano aya. Mutambo uyu uriko musi weMugovera nengubva dza5 manheru. Mutambo wekupedzisir weWorld cup uri kutambwa nemusi weSvondo nenguva dza5 manheru. "	https://www.voashona.com/a/6875175.html
politics	Masangano eVashandi Opindura Zvakataurwa naVaMnangagwa muPolitburo yeZanu PF	"Masangano anomirira vashandi anoti haasi kufara nemashoko mutungamiri wenyika, VaEmmerson Mnangagwa, avakataura nemusi weChishanu mudare re Politburo yebato ravo. Vachitaura pamusangano wePolitburo uyu semutungamiri weZanu PF, VaMnangagwa vakayambira masangano evashandi, machechi, pamwe nemasangano akazvimirira, kuti anangane nemabasa awo ari pamutemo, kwete kupindira mune zvematongerwo enyika sezvaari kuita. VaMnangagwa vakatiwo vanozviziva kuti masangano aya ari kushanda nemapato anopikisa mukuda kuvhiringidza mashandiro ehurumende yavo. Studio7 haina kukwanisa kubata sangano re Zimbabwe Congress of Trade Unions, kuti tinzwe parimire sezvo munyori mukuru wesangano iri, VaJaphet Moyo, vanga vasiri kubatika panharembozha yavo . Asi mutungamiri weAmalgamated Rural Teachers Union of Zimbabwe, VaObert Masaraure, vanoti sevashandi vane kodzero dziri mumbiro remitemo yenyika, vanoshushikana zvikuru nemashoko aVaMnangagwa. VaMasaraure vanoti vashandi havasi kuzofa vakanyarara kana hurumende ichitadza kugadzirisa nyaya dzemihoro yavo, uye vacharamba vachitaura zvinyunyuto zvavo. VaMasaraure vanoti masangano evashandi haasi kuita zvematongerwo enyika, asi kuti anoburitsa nhunha dzawo kana hupfumi hwenyika huchiiswa mumadhaka nehurumende nokuti mari dzavo dzinobva muhupfumi hwenyika. Asi mushandi mukuru anoona nezvekuburitswa kwemashoko muZanu PF, VaTafadzwa Mugwadi, vanoti ichokwadi kuti masangano akazvimirira aya ava kuita zvematongerwo enyika achisiya basa rekuchengetedza kodzero dzevashandi. VaMugwadi vanoti hurumende inozviziva kuti masangano aya ari kuda kuratidzira zvisiri pamutemo, uye mapurisa achange achiita basa rawo nemazvo mukuona kuti hapana anobvumidzwa kutyora mitemo. VaMugwadi vatiwo mutungamiri weZCTU, VaPeter Mutasa, vakamboyedza kuyananisa vatungamiri veMDC vari kunetsana, izvo zvinoburitsa pachena kuti sangano iri rinodyidzana nemapato anopikisa hurumende. Asi VaMasaraure vanoti chavanoziva ndechete vanomirira vashandi vasina bato ravanotsigira, uye varamba kuti vanotsigirwa nehurumende dzekunze. ""Chatinoziva isu ndechekuti hurumende ndiyo inodyidzana zvakanyanya nenyika dzairi kutaura dzekunze idzi. Isu sevashandi tinodyidzanawo nemasangano evashandi vedzimwe nyika,"" vadaro VaMasaraure. No media source currently available  "	https://www.voashona.com/a/zimbabwe-labor-unions-respond-to-mnangagwa-speech-in-zanu-pf-politburo-meeting/5499125.html
politics	VaJob Sikhala Votanga Kutongwa Muna Ndira Gore Rinouya	Mutevedzeri wasachigaro veMDC inotungamirwa naVaNelson Chamisa, VaJob Sikhala, vaudzwa nedare redzimhosva kuMasvingo kuti nyaya yavari kupomerwa inofanirwa kuenda kunotongwa nedare repamusoro, sezvo vari kupomerwa mhosva huru ine chekuita nekuda kubvisa hurumende zvisiri pamutemo. VaSikhala vakasungwa muna Chikunguru vachipomerwa mhosva yekutaura mashoko anonzi nehurumende aive akanangana nekuda kubvisa hurumende zvisiri pamutemo. Munyori anoona nezvemitemo muMDC, VaInnocent Gonese, vanoti havana kufara nedanho iri sezvo zvose zviri kuitwa zviriine chinangwa chekushungurudza VaSikhala, avo vanove nhengo inomirira Zengeza West mudare reNational Assembly. VaGonese vanoti vachaenda kudare iri panotanga kunzwikwa nyaya yaVaSikhala vachivatsigira sezvo VaSikhala vasina mhosva yavakapara. No media source currently available 	https://www.voashona.com/a/opposition-lawmarker-job-sikhala-trial-set-for-january/5149284.html
politics	Masangano Oshora Mhirizhonga Yakaitika Sarudzo Dzisati Dzaitwa	Masangano anga achiongorora sarudzo pamwe nevamwe vakakwikwidza musarudzo dze by elections neChitatu vanoti sarudzo idzi hadzina kufambiswa zvakanaka, kunyange hazvo Zimbabwe Electoral Commission iri kuti Zanu PF yakakunda musarudzo idzi. No media source currently available Vamwe vevakakwikwidza musarudzo idzi vakazvimirira vakaita saVa Albert Mukaratirwa, avo vakakwikwidza ku Headlands, vanoti sarudzo idzi hadzina kufambiswa zvakanaka. Mukuru wesangano rinoongorora mafambisirwo esarudzo re Zimbabwe Election Support Network, Amai Rindai Chipfunde Vava, vanoti pane zvakawanda zvavakawona zvisina kufambiswa zvakanaka musarudzo idzi zivo zvinosanganisira kutyisidzirwa kwevavhoti. Amai Vava vanoti sangano ravo riri kushushikana nekuwanda kwakanga kwakaita mapurisa munzvimbo dzaivhoterwa pamwe nekutengwa kwavanoti kwakaitwa vanhu pamberi pesarudzo. Mukuru wesangano reZimbabwe Peace Project, Muzvare Jestina Mukoko, vatiwo sangano ravo riri kushishikana zvikuru nekuwanda kwanga kwakaita nyaya dzemhirizhonga kune dzimwe nzvimbo zvikurusei ku Hurungwe West uko kwaikwikwidzana Va Temba Mliswa, avo vakakundwa naVa Keith Guzah veZanu PF. Zvichakadai, MDC-T inoti iri kufara zvikuru kuti vanhu vakawanda havana kubuda kunovhota sekukurudzira kwakaitwa nebato iri, iro rinoti harisi kuzopinda muneipi zvayo sarudzo kana pasina kuvandudzwa mitemo yose inobata mafambisirwo esarudzo. Munyori mukuru we MDC-T, Va Douglas Mwonzora, varamba kuti bato ravo rakagovera Zanu PF zvigaro zvemuparamende nekusapinda musarudzo idzi. Va Mwonzora vanoti vari kushanda zvakasimba kuti zvose zvavari kuda kuti zvigadziiriswe zviitwe sarudzo dzemuna 2018 dzisati dzaitwa vachiti haisi Zanu PF chete inofanira kugadzirisa izvi. Kukunda kwakaita Zanu PF munzvimbo dzose gumi nenhanhatu dzakaitwa sarudzo kwave kureva kuti MDC yave nevanhu vashomanana muparamende. Nyanzvi munyaya dzezvematongerwo enyika dzinoti sarudzo idzi dzinoratidza kuti kurudziro yekuti vanhu vasapinde musarudzo yakatambirwa sezvo vanhu vashoma vakavhota mumatunhu anga ari pasi peMDC-T	https://www.voashona.com/a/zimbabwe-elections-zanu-pf-transform/2817604.html
health	Meya weBulawayo Okurudzira Vanotengesa Kuita Hutsanana	Vanoita mabasa ekutengesa muguta reBulawayo vaita musangano wekuonesana nekunzwana pfungwa nameya weguta iri, uye vari kanzura weWard 3, VaMartin Moyo. Nyaya dzakurukurwa mumusangano uyu dzinosanganisira dzekutorerwa kunoitwa vanotengesa zvinhu ava nemapurisa, mitero, nzvimbo dzekutengesera, mitemo mitsva inonzi iri kuda kudzikwa pamwe nehwaro hungatungamira vanotengesa ava huri kuronga kuumbwa. Asi vamwe vapinda mumusangano uyu vanonzi vakurudzirawo kanzuru yeguta reBulawayo kuti ikoshese raramo yevanhu, kwete kukoshesa kuchengetedzwa kwezvivakwa pamwe nemigwagwa vachikanganwa vanhu. Asi VaMoyo vanoti kanzuru yavo yanzwisisa zvose zvataurwa mumusangano uyu, asiwo vati zvakakosha zvikuru kuti vanorarama nekutengesa zvinhu ava vakoshesewo nzvimbo dzavanoshandira kuburikidza nekudzichenesa. Meya Moyo vanoti guta ravo harisati zvaro rasangana nedambudziko revanotengesera mukati meguta zvisina mvumo, sezvo vanotengesa zvinhu ava vachitengesera munzvimbo dzavakapiwa dziri kumucheto kweguta. Musangano uyu wapindwawo nevamiriri vemasangano anosanganisira reZimbabwe Chamber of Informal Economy Association, pamwe neBulawayo Agenda. No media source currently available 	https://www.voashona.com/a/zimbabwe-politics-bulawayo-vendors/2729102.html
business	ZIMASCO Yodzinga Mhuri Mudzimba Pamusaka Perendi	Mhuri mazana maviri nemakumi mashanu dziri kudzingwa mudzimba dzekambani yezvicherwa yeZIMASCO dzadziri kugara nekuda kwetadza kubhadhara mari dzerendi. Kambani yeZIMASCO yakapa vagari ava magwaro ekuvazivisa kuti vabude mudzimba idzi musi wa31 Zvita gore rapera usati wasvika kana kuti vabhadhare mari dzezvikwereti zverendi dzose. Asi vagari ava vanoti vakakundikana kubhadhara mari dziri kudiwa nekambani iyi nekuti vazhinji vavo havasevenzi, sezvo vakagumurwa pamabasa nekambani iyi kare. Vakawanda vevanhu ava vane zvikwereti zverendi zviri pakati pemadhora mazana matanhatu kusvika pachiuru chemadhora. Vagari ava vanobhadhara madhora makumi matatu nemanomwe pamwedzi. Chiri kushamisa nekurwadza vagari ava ndechekuti mapurisa ekambani yeZIMASCO haasi kuburitsa midziyo yavo panze asi kuti vari kuvharira midziyo iyi mudzimba vachiisa svumbunuro dzavo. Mumwe wevavharirwa imba ndiAmai Stella Ngandu avo vanoti vakagara paimba yavharwa iyi kwemakore makumi maviri apfuura sezvo murume wavo asina kupihwa mari dzake dzose nekambani yeZIMASCO. Amai Ngandu vanoti havarambi kuti vane chikwereti cherendi chinosvika mazana masere emadhora asi vanoti havana kwekuenda. Sachigaro wemadzimai mubato reZanu PF munzvimbo iyi, Amai Edna Chimwanza, vanoti vanzi vabudewo mumba kana vakasabhadhara mari inoita madhora mazana mana sezvo chikwereti chavo chiri chiuru chemadhora. Asi Amai Chimwanza vanoona ruoko rwezvematongerwa enyika mukudzingwa mudzimba idzi. Izvi zvinotsigirwa nasachigaro wedunhu reMutorashanga muZanu PF, VaMaricosi Mapuraganda, avo vanoti vanhu vanodzingwa gore rese rinenge riine sarudzo munyika. VaMuparaganda vanotyira kuti nhengo dzavo dzichatadza kuvhota dzadzingwa. Asi patabvunza VaMuparaganda kuti sei vachifunga izvozvo sezvo kanzura wenzvimbo iyi iri nhengo yeZanu PF, vati kanzura Amai Ellen Mwachirimba vari kushanda nekambani yeZIMASCO. Vatiwo Amai Mwachirimba vaitsigira chikwata cheLacoste icho chairwisana neG40 kuti vatore masimba apo vaimbove mukuru wenyika VaRobert Mugabe vakanga vasati vabviswa pachigaro gore rapera muna Mbudzi. Asi Kanzura Amai Mwachirimba vanoti vanhu vanga vajaira kugara mahara mudzimba dzeZIMASCO vachishandisa zita reZanu PF vachiramba kubhadhara. Amai Mwachimbira vanoti munhu anofanirwa kubhadhara mari yerendi kana kunotaurirana nevaridzi vedzimba kuti anobhadhara sei. Mukuru wekambani yeZIMASCO kuMutorashanga, Amai Fadzai Gono, varamba kutaura nevatori venhau vachiti havabvumirwe nemutemo webasa. Havasi vashandi veZIMASCO chete vari kutarisana nedambudziko iri, sezvo vashandi vemumigodhi vakawanda vari kudzingwa mudzimba dzavaigara vasati varasikirwa nemabasa avo. No media source currently available 	https://www.voashona.com/a/zimbabwe-zimasco-evicts-families-due-to-rent-arrears/4201158.html
sports	MaChevrons ofara	  CHIKWATA chenyika checricket chemaChevrons chigere mudenga rechinomwe zvichitevera kukunda kwachakaita cheBangladesh mumitambo yeTwenty20 International Series (T20) pamwe chete neyeOne Day International (ODI).   MaChevrons ange aine makore anodarika mapfumbamwe asati ambokunda Bangladesh mumitambo yeODI, izvo akazoita svondo radarika apo akahwina mitambo miviri yavakatamba ndokuhwina series iyi vaine mumwe mutambo usati watambwa.   Mumitambo mitatu yeT20 yakatambwa nezvikwata zviviri izvi, maChevrons akahwina miviri, Bangladesh ndokuhwina mumwe chete kuchiti yeODI yatambwa kusvika pari zvino, maChevrons ahwina miviri (wechitatu wakatambwa bepa rino richitodhindwa).   Pamitambo iyi, mutambi wemaChevrons, Sikandar Raza ange achitamba seakasvikirwa izvo zvakamuona achitamba cricket inonwisa mvura ndokubatsira maChevrons kuhwina. Anotungamira maChevrons, Regis Chakabva anoti kuhwina kwavakaita kwakaunza mufaro mukuru kuchikwata chavo pamwe nevatsigiri sezvo nguva yange yareba vasati vambokunda Bangladesh.   Anoti kushandura kwavakaita matambiro chimwe chezvikonzero zvakabatsira kuti vahwine mutambo uyu. “Nguva yange yareba tichitatarika kukunda Bangladesh asi tadzoka, ndinoona kunge kushandura matambiro kwatakaita ndiko kumwe kwakabatsira kuti tinge tiri patiri nhasi, tichitamba mhando yecricket yepamusoro.   “Asi nguva pfupi yadarika tange tichibata mhando yecricket yepamusoro, uye Sikandar Raza semitambo yadarika, ange achitamba cricket zvinonwisa mvura. “Tinovimba kuti tikaramba takadaro tinoenda mberi tichisimukira sechikwata,” akadaro Chakabva.   Vatsigiri vecricket vamwe vange vachiti kudzorwa kwakaita Dave Houghton kuzorairidza maChevrons ndiko kumwe kwakabatsira kushandura matambiro emaChevrons ayo ange achingohwina mitambo yose yaange achitamba kunze kwemumwe weT20i uyo vakakundwa neBangladesh asi vakazohwina mutambo wose sezvo pamitambo mitatu maChevrons akakunda pamiviri.	https://www.kwayedza.co.zw/machevrons-ofara/
business	Kanzuru yeHarareYoronga Kuwanisa Vanhu Mvura Munguva Dzakasiyana	Kanzuru yeHarare yazivisa kuti ichatanga kugovera mvura nguva dzakasiyana nekuda kwekuderera kwemvura pamwe nekuwanda kwetsvina munyanza yeLake Chivero. Kanzuru yeHarare inoti yatarisana nematambudziko akawanda munyanza iyi zvekuti ichatanga kugovera vanhu mvura mwedzi uno sezvo isisakwanise kuti mugari wese muguta awane mvura yakachena. Mukuru anoona nezvekufambiswa kwemabasa pachigayo chemvura cheMorton Jaffrey Water Works, VaPaul Chabata, vati mvura iri mudhamu yasviba zvakaipisisa nekuda kwetsvina inobva kuHarare nezvimbo dzakatenderedza guta iri izvo zvave kuita kuti kanzuru ishandise mari yakawanda pakuchenesa mvura iyi. Vatiwo tsvina iyi inokonzerwawo nevanhu vanoredza hove zvisina mvumo mudhamu yave kukanganisa kanzuru pakupomba mvura. Mabharani mukuru wekanzuru, Engineer Hosiah Chisangno, vati vari kukurudzira vagari kuchengetedza mvura uye kanzuru yavo ichatanga kugovera vanhu mvura kutanga mwedzi uno. Vatiwo kunzuru ichavhara chigayo cheMorton Jaffrey mukupera kwesvondo kuitira kuti vabvise tsvina irimo uye izvi zvichawedzera huwandu hwemvura kubva pa 360 mega litres kusvika pa 450 mega litres pazuva. Vagari vemuHarare vanoshandisa 800 mega litres muchando ne1200 mega litres panguva yezhizha pazuva rega rega. Vanoona nezvekufambiswa kwebasa musangano reCommunity Water Alliance, VaHardlife Mudzingwa, vaudza Studio7 kuti havabvumirani nematanho ari kuda kutorwa nekanzuru ekugovera mvura vachiti zvichaita kuti vagari vabatwe nezvirwere. VaMudzingwa vati kanzuru inofanira kutora mvura kubva kune mamwe madhamu akaita seDarwendale kuti mvura ikwanire munhu wese. Muzvina bhizimisi vashanda padhamu iri kwenguva yakareba, VaGarry Stafford, vaudza Studio7 kuti kuzara kwejecha mudhamu kuri kukonzerwa nekurimwa kuri kuitwa mumatoro nedzimwe nzvimbo muHarare nenzvimbo dzakatenderedza guta uye zvakakosha kuti zvisaitwe kuti dhamu reChivero risaparare. Vati dhamu iri range rakadzika mamita makumi maviri nemasere asi pari zvino rakadzika mamita gumi nemasere chete sezvo razara jecha. Nyanzvi munyaya dzemvura dzinoti tsvina yakawanda iri kupinda muLake Chivero iri kukonzerwa nekanzuru yeHarare iyo iri kutadza kugadzirisa mapombi anotakura tsvina. Nyanzvi idzi dzinoti kuendeswa kwetsvina isina kuiswa mishonga inodzora hukasha hwetsvina munzizi dzakaita seMukuvisi neManyame kuri kuwedzerawo kuipa kwemvura yemuLake Chivero. Muna Kurume 2015 kanzuru yeHarare yakawanikwa nematare edzimhosva iine mhosva yekudira siweji muna Mukuvisi isina kucheneswa sezvinodiwa nemutemo ikafaindiswa zviuru zana zvemadhora ekuAmerica. Kanzuru yeHarare yakabatwa nemhosva yekutyora mutemo weEnvironmental Management Act kuburikidza nekudira tsvina munzizi dzinoti Mukuvisi, Marimba, Ruwa neNyatsime, nzizi dzine mvura inopedzisira yapinda muLake Chivero. Nyanzvi mukuvakwa kwemaguta dzinoti guta reHarare rakavakirwa panzvimbo isina kunaka sezvo riri munzvimbo inofamba nemvura inopinda muLake Chivero, izvo zvinoita kuti mvura iyi isvibe zvakanyanya. Pari zvino guta reHarare rinoda mari inosvika mamiriyoni matatu emadhora semari yekutenga mishonga yekuchenesa mvura pamwedzi wega wega. No media source currently available 	https://www.voashona.com/a/harare-city-council-to-embark-on-water-rationing/4725911.html
sports	Murairidzi weHighlanders Ochema Chema neMamiriro eNhandare yeRufaro Stadium	"Murairidzi wechikwata cheHighlanders Henrik Pieter de Jongh anoti nhandare yenhabvu ine mukurumbira yeRufaro Stadium haikodzere kutambirwa nhabvu yepamusoro soro yeCastle Lager Premieer Soccer League. Izvi zvinotevera mangange e1-1 akaita chikwata chake neDynamos muRufaro Stadium nezuro. Vakanwisa zvibodzwa izvi ndiTinashe Mukande kuHighlanders kuchizoti Evans katema weDynamos. Asi De Jongh ari kuchema nenhandare yeRufaro Stadium. Mangange aya asiya Highlanders iri pachidanho chechinomwe nemapoinzi makumi mana yakaenzana neDynamos iyo iri pachinhanho chechisere kwasara mitambo mishanu chete kuti makundano aya asvike kwamvura yacheka makumbo. Zvikwata zvine mukurumbira izvi zviri mapoinzi gumi nerimwechete pasi peCaps United iyo irikutungamira makwikwi aya kunyange hazvo yakarohwa 2-0 neTelOne muAscot Stadium nezuro zvekare. Murairidzi weDynamos Tonderai Ndiraya anoti vatambi vake vachiri vadiki asi vadzidza zvakawanda mwaka uno zvekuti avekutarisira kuzotsvaga vamwe vatambi vashoma kubva kune zvimwe zvikwata achisimbisa chikwata ichi kuti chizokwanisa kurwira mukombe gore rinouya. Mangange ne Highlanders ave echipfumbamwe akateverana asi Ndiraya ari kuyemura vatambi vake kuti havasati vakundwa kana mumutambo mumwechete pamitambo yeligi gumi neminomwe yapfuura. Asi mumwe mutsigiri mukuru weDembare VaMichael Chindowa avo vanozivikanwa kunzi ""Chuchu"" vanoti chikwata chavo chinoda kugadziriswa zvakasimba. FC Platinum iri kuramba iri pachidanho chechipiri nemapoinzi makumi mana nemapfumbamwe mushure mekurohwa pamusha zvaive zvisingafungirwe 1-0 neBulawayo Chiefs. Chicken Inn iyo iri pachinhanho cheechitatu haina kutamba sezvo yaifanira kusangana neTrinagle iyo yaive nemutambo weCaf Confederation Cup ne FC Madhibou iyo vakakunda 3-2 asi ndokubuda mumakwikwi aya 4-3 mushure mekurohwa 2-0 mumutambo wekutanga.  Mimwe mitambo yeCastle Lager Premier Soccer League yakapera seizvi…  Yadah 1 Chapungu 0 ZPC Kariba 1 Black Rhinos 0 Hwange 1 Mushowani 0 Ngezi Platinum 1 Manica Diamonds 0 Herentals 0 Harare City 0  Zvikwata zvina zviri pamusoro soro ndeizvi Caps United 51 points FC Platinum 49 points Chicken Inn 46 points ZPC Kariba 45 points  Zvikwata zvina zviri pasi petafura ndeizvi…  Herentals 31 points Hwange 31 points Mushowani 30 points Yadah 28 points  Zvichakadaro, vePremier Soccer League nhasi vatora nguva ino kuita mubatanidzwa wezvikwata wemasemi fainari eChibuku Super Cup iyo yamira seizvi…  ZPC Kariba v Highlanders Harare City or Triangle v Ngezi Platinum Stars  Rugby Mhemberero ichiri kuenderera mberi muZimbabwe mushure mekunge chikwata cheSouth Africa chemaSpringboks chakatora mukombe we 2019 World Cup varova England 32-12. Kune veruzhinji munyika, kukunda kweSouth Africa kukundawo kweZimbabwe sezvo mutambi Tendai ‘The beast’ Mtawarira akaberekerwa muZimbabwe. Muhurukuro yaakamboita neStudio 7 Mtawarira akati chaive chido chake kusimudza mukombe uyu asati aenda pamudyandigere. Mumwe muteveri wemutambo uyu Muzvare Jestina Mushore vanoti vari kufara nezvakaitika izvi vachiti chishuwiro chavo chave chekuti Zimbabwe ibudirirewo kuenda kuWorld Cup inotevera iyo ichaitwa muna 2023. Muongorori wezvemitambo VaFarai Kambamura vanoti Zimbabwe inofanira kudzidza kubva kune zvakaitika izvi kuti rimwe gore isvikewo pachidanho chakadai. VaKambamura vanoti Zimbabwe inofanira kurongeka kuti isarasikirwe nevatambi vakaita saMtawarira nevamwe vakaita saKennedy Tsimba uyo akapedzisirawo ave kutambira maSpringboks zvekare panzvimbo yemaSables. Aimbotambira Old Hararians Tendai ‘The Bulldog’ Chaza anoti kukunda kweSouth Africa kunosimudzirawo mutambo uyu muZimbabwe sezvo vatambi vemuno vachada kunotambira zvikwata zvekuSouth Africa, izvo zvinokwanisa kuzobatsira maSables. Aka kave kechipiri South Africa ichitora mukombe weWorld Cup uyu mushure mekuita zvimwe chetezvo muna 1995 apo makundano aya akaitirwa munyika yavo. Zimbabwe yakapedzisira kuenda kuRugby World Cup muna 1991 apo mushakabvu Richard Tsimba akaita mukurumbira unotyisa. No media source currently available  "	https://www.voashona.com/a/murairidzi-wehighlanders-ochema-chema-nemamiriro-enhandare-yerufaro-stadium/5151980.html
business	Hurumende Inoti Yave Kumbomira Kupa Vanhu Marezinesi eKutepfenyura	Gurukota rinoona nezvekufambiswa kwemashoko nekutepfenyura, Dr Chris Mushowe, vanoti hurumende inogona kumbomira kupa marezenezi ekutepfenyura kumaredhiyo zvichitevera kutadza kuenda pamhepo kwemarhedhiyo matanhatu pamaredhioyo masere akapihwa marezeni muna 2013. VaMushowe vakaudza nhengo dzekomiti yeparamende inoona nezvekuburitswa kwemashoko mudare reparamende nemusi weChina kuti zvinhu zvakaoma munyaya dzezvehupfumi uye zviri kubatawo vemaredhiyo uye vanofunga kuti zvingave nane kuzotanga kupa marezenisi kana zvinhu zvagadzikana munyaya dzeehupfumi. VaMushowe vati pane vemaredhiyo masere vakapihwa marezenisi muna 2013, maviri chete anoti Diamond FM yekwaMutare yeZimpapers ne Ya FM yeRay of Hope yekuZvishavane ndidzo dzega dzakakwanisa kuenda pamhepo. Mutemo unosungira kuti redhiyo ienda pamhepo mukati megore nemwedzi misere yapihwa rezenesi. Kana izvi zvikasaitika rezensi rinobva ratorwa. Maredhiyo station anoti Faya FM yekuGweru ne Gogogoi FM yekuMasvingo eAB Communications, Breeze FM yeku Victoria Falls neSkyz Metro FM yekuBulawayo ekambani yeFairtalk Communications pamwe ne Nyaminyami FM yekuKariba neKE100.4E yemuHarare ekambani yeKingston ndiwo asati aenda pamhepo uye VaMushowe vati achatorerwa marezenisi mwedzi miviri inotevera kana akasaenda pamhepo. Vanoona nezvekutepfenyura musangano reMedia Institute of Southern Africa Zimbabwe Chapter muzvare Kholiwe Nyoni Majama vanoiti zviri kuda kuitwa nehurumende hazvina kunaka uye uye Zimbabwe Broadcasting Authority ingadai yakaongorora kuti makambani aya ane mari here isati yaapa marezenesi. Vanotiwo mari yakabhadhariswa makambani neveBAZ yemadhora zviuru zvinomwe kuti apihwe marezenisi yakawandisa zvikuru. Mukuru weMediaCentre, VaEnerst Mudzengi vaudzawo Studio 7 kuti izvi zvinoratidza pachena kuti vanhu kana kuti makambani akapihwa marezenisi ange asingakodzeri. Kana nhengo dzeparamende dzatiwo dzakashamiswa kuti kambani yakaita seKingstons ingapihwe rezenesi rekutepfenyura asi iyo ichitoomerwa nebasa rekutengesa mabhuku. Zvichakadai VaMushowe vati hurumende ichapa marezenisi emaredhiyo ekumatunhu kana kuti macommunity radido stations kana chirongwa cheDigitilisation chichinge chapera. Chirongwa ichi chaifanirwa kunge chakapera muna Kurume gore rino uye chakatadza kupera nekuda kwekushaikwa kwemari. Gurukota rezvehupfumi, VaPatrick Chinamasa vakaudzawo komiti iyi kuti hurumende haina mari yekuita chirongwa ichi uye havazivi kuti mari yacho vachaiwana rini. Vati pari zvino hurumende ine chikwereti chemamiriyoni makumi maviri kukambani iri kuita chirongwa ichi uye iri kutsvaga mari yekubhadhara kambani iyi. Muzvare Majama Nyoni vanoti mashoko aVaMushowe anoratidza pachena kuti hurumende haisikuda kupa marezensi enhepfenyuro dzematunhu. Chirongwa cheDigitilisation chinoita kuti nyika ikwanise kuva nhenhepfenyuro dzemaredhiro neterevhizheni dzakawanda. Zimbabwe inoda mamiriyoni mazana maviri emadhora kuita chirongwa ichi asi nyanzvi dzinoti mari yacho ichawedzera kana chirongwa ichi chikasaitwa nekukasika. No media source currently available  	https://www.voashona.com/a/zimbabwe-matongerwo-enyika/3429312.html
health	Vanhu Vakawanda Vofa Munjodzi Dziri Kuitika Husiku paZororo reKisimusi	Mutauriri wemapurisa Chief Supritendant Paul Nyathi vari kukurudzira vatyairi kuti vafambe kwakachena nekuti husiku kwave kuitika njodzi dzakawandisa mumigwagwa pazororo rino rekisimusi izvo zvapa kuti vanhu makumi matanhatu nevana vashaye. Mapurisa anoti vatyairi pachezvavo ndivo vari kukonzerawo njodzi nekusatevedzera mitemo yemumigwagwa. Dunhu reMasvingo ndiro rine vanhu vakawanda vashaya avo vari kusvika gumi nevashanu, kuchitevera Matebelalnd South ine gumi, kwouya Harare ne Mashonaland East dzine vanhu vasere vashaya. Mashonaland Central ine munhu mumwe chete. Vanhu vafa pazororo rekisimusi gore rino vakawandisa kudarika gore rapera apo pakafa vanhu makumi mashanu nevatanhatu. Vanhu mazana mana nemakumi mana nevatatu vashaya zvichienzaniswa nevanhu mazana maviri nemakumi mapfumbamwe nevana gore rapera. No media source currently available  	https://www.voashona.com/a/zimbabwe-politics/2573644.html
business	Mabhindauko Oraramisa Vamwe Vari Kunze kweNyika	Zvizvarwa zveZimbabwe zvakawanda zvakabuda munyika zvichinotsvaga mafuro manyoro munyika dzakapoteredza Zimbabwe, zviine tarisiro yekuti zvinhu zvichakasika kunaka kumusha zvodzokera. Asi tarisiro iyi inenge yaramba chave chiroto chisingabatiki, izvo zvoita kuti vamwe vakaita saVaLovejoy Chinhema, avo vari kuMaputo, kuMozambique, vatange mabhindauko anopa raramo. VaChinhema vanoti vakabatana nevamwe vana veZimbabwe vakavhura zvitoro zvinotengesa zvinhu zvakasiyanasiyana zvinosanganisira mbatya nemagumbeze. VaChinhema vanoti ivo nevamwe vavo vatanhatu vanotenga zvinhu kuSouth Africa neSwaziland zvavanozotengesa kuMozambique. VaChiinhema vanoti vane vashandi vavakatopinzawo mabasa vanove zvakare vana veZimbabwe. Asi VaChinhema vanoti kudhonha kwemari yekuSouth Africa kwakambozunguza bhizimusi ravo zvishoma sezvo vakanga vasisakwanisi kunotenga zvinhu zvemuzvitoro zvavo kuZimbabwe nekuti mari yekuAmerica inonzi ndiyo iri kunyanyodiwa muZimbabwe yakange yave nesimba rakanyanya. Asi vanoti vari kukwanisa zvavo kuraramisa mhuri dzavo zvichienzaniswa nekunge dai vari kumusha. “Tinonyanyohodha ma duvet nembatya zvinozotengeswa mumarukisheni nevanhu vatakapawo mabasa,” VaChinhema vanodaro. Vanoti madzimai avo kumusha akasara achiitawo mabhindauko ekusona mbatya dzekutengesa. Asi vanoti chishuvo chavo chikuru ndechekuti dai zvinhu zvakasika kunaka kuitira kuti vadzokere kumusha. No media source currently available 	https://www.voashona.com/a/zimbabwe-politics-mozambique-vending/3084692.html
business	Bazi rezveKucherwa kweZviwanikwa Rotadza Kuudza Paramende Kuti Mari yeMangoda Iri Kufamba Sei	Munyori mukuru mubazi rezvezviwanikwa muzvinafundo Francis Ngudyanga nemumwe mukuru munyaya yekucherwa kwemangoda kwaMarange nemusi weMuvhuro vakakundikana kutsanangura kuti mari iri kucherwa mangoda imarii uye iri kuenda kupi. Muzvinafundo vainge vadaidzwa kuzopa humboro kukomiti inooona nezvezviwanikwa iri kuongorora mashandiro ekambani yeZimbabwe Consolidated Diamond Mining Company kana kuti ZCDC. Kambani iyi yakaumbwa mushure mekunge makambani ange achichera mangoda kwaMarange atorerwa marezinesi nehurumende nenyaya dzehuwori nezvimwe zvikonzero. Makambani aya anosanganisa Marange, Anjin Investments, Diamond Mining Company, Jinan, Kusena, Marange Resources ne Mbada Diamond. Komiti yeparamende iyi yakatanga nekubvunzurudza vakafanobata chigaro chemukuru wekambani iyi VaRidge Nyashanu uye munyori mukuru mubazi Muzvinafundo Gudyanga. Nhengo dzedare reparamende dzakaratidza kusafara nekutsamwa kwakanyanya nemampindurirwo aiitwa mibvunzo nevarume vaviri ava. Paramende yakatiwo ongororo yayo yakaratidza kuti kambani iyi iri kuitawo zvinhu zvisiri pamutemo. Sachigaro wekomiti yeparamende iyi, VaDaniel Shumba vakati apo nyika iri kunetseka nekushaya mari, veruzhinji munyika vanotarisira kuti kutengesewa kwemangoda kungadai kuchiiunza mari munyika. Asi vati zviri pachena kuti zvichiteverwa kumiswa kwemakambani aichere mangoda kwaMarange, kambani yakaumbwa nehurumende kutora basa iri yeZCDC inenge isina kuumbwa zviri pamutemo uye kusvika pari zvino nyika iri kutowana mari shomanana kubva kumangoda izvo zvisingabatsiri nyika. Komiti yati VaNyashanu varatidza kuti havana kana chavari kuziva pane zviri kuitika mukambani iyi ikati vanenge vakapinzwa basa nechikiribidi. VaNyashanu vati hapana chakanyanya chiri kubuda kubva kwaMarange uye kusvika pari zvino kambani iyi yakwanisa kupa hurumende miriyoni yemadhora chete. Asi mushure mekutadza kupindura mibvunzo yakawanda komiki iyi yati VaNyashanu vazodzoke zvekare vagadziririra. Komiti iyi yazobvunzurudzawo VaGudyanga avo vanove sachigaro wekambani iyi, zvakare vari sachigaro wekambani yeMinerals Marketing Corporation of Zimbabwe. Zviri kuitwa naVaGundyanga zvekutora zvigaro zvose izvi zvinonzi nemagweta hazvisi pamutemo. VaGundyanga vatadza kutsangurawo mashandiro ekambani iyi izvo zvisina kufadza nhengo dzekomiti iyi dzikavaudza kuti vari kutamba nebasa uye kuzvidza dare reparamende. VaProsper Mutseyami imwe nhengo yekomiti iyi vari nhengo dzeMDC-T vasina kufara nekutadza kupindura mibvunzo kwange kuchiitwa naVaGudyanga pamwe naVaNyashanu. VaMutseyami vaenderera mberi vachiti zvinyadzisa kuti VaGudyanga vanotadza kupindura mibvunzo asi ivo vaive munyori mukuru webazi rezvicherwa panguva inonzi nemutungamiriri wenyika VaRobert Mugabe pakashaikwa mari inodarika mabhiriyoni gumi nemashanu yemangoda kwaMarange. Asi vagudyanga vati hurumende yave kutoongorora nyaya yekutsakatika kwemari iyi. VaGudyanga vati vanofunga kuti kubatanidzwa kwemakambani anochera mangoda kuchabatsira nyika uye vati vasingafairiri izvi ndivo vari kuzvipikisa. Vatiwo kambani yeZCDC haisati yave kunyatsoshanda sezvo pane mamwe makambani aichera mangod akaita seMbada neAnijn akaenda kumatare edzimhosva. VaGudyanga vati kambani iyi iri kuchera mangoda kubva kumugodhi waicherwa neMarange Resources pamwe neMDC. Vaimbova gurukota rezvehupfumi VaTendai Biti negurukota rezvehupfumi parizvino VaPatrick Chinamasa vakagara vachichema chema kuti hapana mari yakawanda iri kubva mukutengeswa kwemangoda aya. No media source currently available    	https://www.voashona.com/a/zimbabwe-matongerwo-enyika/3384445.html
politics	VaDabengwa Voradzikwa kuNtabazinduna neMugovera	Zviuru nezviuru zvevanhu zvaungana muWhite City Stadium muBulawayo zvichionekana nemutumbi wegamba renyika, VaDumiso Dabengwa, avo vachavingwa kuNtabazinduma neMugovera. Vanhu vakawanda kubva kumapato ezvematongerwo enyika akasiyana siyana, kusanganisira mutungamiri weMDC, VaNelson Chamisa, vaungana muBulawayo vachirangarira mabasa akaitwa naVaDabengwa vachiri vapenyu. Hama neshamwari dzaVaDabengwa, kusanganisirawo vakuru vezvematongerwo enyika kubva kuSouth Africa, vanosanganisira VaJacob Zuma, vataura pagungano iri vachirumbidza mufi serimwe ramagamba makuru akarwira kuti nyika iwane kuzvitonga. Vanhu ava vatsanangura VaDabengwa vemunhu akaramba akazvipira mukurwira muhutongi hwejekerere kusvika mukufa. Asi mutungamiri wenyika, VaEmmerson Mnangagwa, havana kuenda kugungano iri. Studio7 haina kukwanisa kunzwa kumutauriri waVaMnangagwa, VaGeorge Charamba, kuti seyi vanga vasipo sezvo vanga vasingabatike parunhare rwavo. Munin’ina waVaDabengwa, VaSijabuliso Dabengwa, vati mukoma wavo aive munhu aisadududza pane zvinhu zvaavnenge azvipira kuita zvisinei nekuti izvi zvaigona kuzomupinza munjodzi. Imwe yeshamwari dzaVaDabengwa, Muzvinafundo Regis Austin vatsinhira zvimwe chetezvo vakatiwo VaDabengwa vaive munhu aisatya kutaura paanenge awona kuti pakanganiswa chero nevakuru vakuru mune zvematongerwo enyika. Vati vanoyeuka kuti VaDabengwa ndiye mumwe wevanhu vekutanga kupokana nedanho rekuda kuunza hutongi hwebato rimwe chete munyika kana kuti one-party state. Mumwe wevaive varwiri vehondo yerusununguko pasi pemauto eZipra, VaJeremy Brickhill, vati VaDabengwa vakapira hupenyu hwavo kurwira rusununguko nehutongi hwejekerere vachiri vadiki. Vati mamiriro akaita zvinhu munyika pari zvino anoratidza kuti hamusati mave nerusunguko ruzere vakakurudzira vechidiki kuti vatore muenzaniso waVaDabengwa vaenderere mberi nehondo iyi. Vachitaurawo pagungano iri, mumwe murwiri wehondo yerusununguko, VaBaster Magwizi, vati kudomwa kwakaita hurumende VaDabengwa segamba renyika, kungozadzisa chirevo sezvo zviri pachena kune veruzhinji kuti VaDabengwa nderimwe remagamba makuru enyika. VaMagwizi vati VaDabebgwa vanga vari mushishi yekuedza kuti midziyo kusanganisira zvivakwa pamwe nemagwaro enhoroondo yehondo zvebato reZapu zvakatorwa nehurumende yaVaRobert Mugabe zvidzorwe kubato iri. Vatiwo VaDabengwa vange vaine shungu yekuti nyaya yeGukurahundi igadziriswe nemazvo vakati VaDabengwa vangazorora murugare kana hurumende yaVaEmmerson Mnangagwa ikagadzirisa zvose izvi nekukasika. Vakafanobata chigaro chemutungamiri weZapu, VaIsaac Mabuka, vashora zvakaitwa nevamwe vamiriri veparamende vebato reZanu PF vakaramba kupa ruremekedzo kuna VaDabengwa vachiti vakawanda vevavnhu ava vanofanirwa kutenda vanhu vakaita saVaDabengwa nebasa guru ravakaita kurwira rusununguko. Vaimbove nhengo yepolitburo yebato reZanu PF, avo vakadzingwa mubato iri, VaRugare Gumbo, vati nhoroondo yehondo yerusununguko haingave yakakwana kana kusina kutaurwa nebasa guru rakaitwa naVaDabengwa. VaGumbo vati zvinorwadza kuti VaDabengwa vakafira kunze kwenyika nekuda kwekusamira zvakanaka kwezvinhu muzvipatara zvemunyika. VaDabengwa, avo vaizivikanwa nerekuti The Black Russian, vakashaya nemusi weChipiri svondo rapera muNairobi guta guru reKenya vachibva kuIndia uko kwavairapwa. VaDabengwa vari kuvigwa neMugovera kumusha kwavo kuNtabazinduna kunze kweBulawayo muri mudunhu reMatabeleland North. No media source currently available 	https://www.voashona.com/a/liberationa-hero-dabengwa-to-be-buried-in-ntabazinduna-on-saturday/4940987.html
politics	Nhengo Pfumbamwe dzeWar Veterans Pressure Group Dzorara Dzakachengetedzwa kuHarare Central.	"Sachigaro vesangano rakazvimirira rinomirira kodzero dzevaive varwiri vehondo yerusununguko re War Veterans Pressure Group, Va Amos Sigauke, vanoti vari kushushikana nekusungwa kwakaitwa nhengo dzavo pfumbamwe nezuro uye dzichiri dzakachengetedzwa kuHarare Central pari zvino dzisina mhosva yadzapomerwa. VaSigauke vaudza Studio7 kuti nhengo dzavo idzi dzakange dzaenda kumahofisi ebazi rezve mari nezuro vachida kutaura nezve kusafara kwavo nemari dzavari kuphihwa pamwedzi wega wega dzavanoti ishoma sezvo dziri mumadhora emabhondi ayo asina huremu. VaSigauke vanoti nengo idzi dzakaenda kumahofisi uku neMuvhuro vakanzi vadzoke neChitatu asi pavakasvika pamahofisi aya nezuro vakabva vasungwa uye vachiri vakachengetedzwa pari zvino. Studio7 haina kukwanisa kunzwa divi remapurisa munyaya iyi. ""Nhengo dzedu dzichiri dzakachengetedzwa kuHarare Central uye mapurisa ari kurama kuti tidzipe mishonga nezvimwe zvikwanisiro izvo zviri kuti shungurudza zvikuru,"" vadaro VaSigauke. Vaenderera mberi vachiti nhengo dzavo dzange dzisati dzapomerwa mhosva uye dziri kutarisirwa kurara muchizarira dzozo miswa pamberi pedare mangwana.  ""Tiri kushaya kuti mhosva yaparwa nenhengo dzedu ndeyeyi sezvo parizvino kodzero dzavo munyaya yezve hutano hwavo dziri kutyorwa nekuti hatisi kubvumidzwa kuvapa mishonga yavo. Vazhinji vane miviri inorwa kubva kune zvavakasangana nazvo kuhondo,"" VaSigauke vatsinhira. No media source currently available  "	https://www.voashona.com/a/zimbabwe-africa-ex-combants-detained-at-harare-central/6017341.html
health	Vana veChikoro Mazana Matatanhatu neMakumi Mashanu neVasere (658) Vobatwa neChirwere cheCovid-19 Kubva Zvavhurwa Zvikoro	Vana vechikoro mazana matanhatu nemakumi mashanu nevasere vabatwa nechirwere cheCovid-19 mumazuva mapfumbamwe adarika chete. Nemusi weChitatu pavanhu pavanhu mazana matanhatu nevapfumbamwe vakabatwa nechirwere ichi, zana nemakumi manomwe nevashanu vacho vana vechikoro. Izvi zvasiya vabatwa nechirwere ichi kubva zvachatanga kupararira vavezviuru mazana maviri zvine makumi matatu nemana nemazana mashanu nemakumi masere nevapfumbamwe kana kuti 234 589. Bazi rezvehutano rinoti nezuro hakuna munhu akafa zvichireva kuti vanhu vafa nechirwere ichi kubva zvachatanga kupararira muna 2020 vachiri zviuru zvishanu nemazana matatu nemakumi masere nevasere.	https://www.voashona.com/a/6457513.html
sports	Kudzoka kwenhabvu kworumbidzwa	VARAIRIDZI venhabvu nevatsigiri vemutambo uyu svondo rino vakatambira nemufaro mukuru kudzoswa kwakaita bhora zvichitevera kumiswa kwakaitwa mitambo yose munyika muno kubvira munaKurume gore rapera senzira yekudzivirira kupararira kwechirwere cheCovid-19.   Izvi zvinotevera kuziviswa kwakaitwa neHurumende nemusi weChipiri svondo rino kuti mitambo yose yave kutenderwa kuti ichidzoka asi pachitevedzerwa mitemo yeWorld Health Organization (WHO) uye neyemunyika ino panyaya yekurwisa Covid-19.   Murairidzi weDynamos FC — Tonderai ‘Stanza’ Ndiraya — anoti kudzoka kwenhabvu kunofadza zvikuru sezvo vatambi vange vanzwa nekungogara.   Anoti iye zvino amirira kuti vachiudzwa kuti vanotanga rinhi kuita gadziriro dzekuti mitambo ichitanga kutambwa.   “Kudzoka kwenhabvu tinokutambira zvikuru nekuti mutambo uyu ndiwo kudya kwedu. Tange tanzwa nekugara, vamwe vakasvika pakurasikirwa nemabasa asi iye zvino tine mufaro nekuti chishuwo chedu chave kuzadzikiswa.   “Saka tinoda kutenda Hurumende yedu yakanzwa zvichemo zvedu, iye zvino tatenderwa kuti mutambo wedu uchidzoka.   “Tave kumirira kuziviswa kuti tochitanga rinhi kuita gadziriro, ipapo tinoda nguva nekuti vatambi vedu vange vave nenguva yakareba vakangogara saka tinofanira kushanda navo zvakasimba kuti vanyatsobikwa vagodzokera padanho ravaive kare,” anodaro Ndiraya.   Mashoko ake anotsinhirwa nemurairidzi weChicken Inn — Joey ‘Mafero’ Antipas — achiti ave kutogadzirira kutanga basa rake sezvo ange anzwa nekungogara.   Anoti semunhu wenhabvu, kungogara pasina mutambo uyu kunomuremera.   “Zvinhu zvinofadza zvatange tichichemera kwegore rese kuti mutambo ngaudzoke, iye zvino wadzoka manje. Vakomana vedu vave kukwanisa kutamba mutambo uyu uye vokwanisa kuwana raramo muhupenyu hwavo.   “Iye zvino tamirira kunzwa kuti tofamba negwara ripi sezvo pane zvakawanda zviri kudiwa kuitwa nesu varairidzi, vatambi vedu uyezve nevamwe vari mune zvemutambo kuti tinge takachengetedzeka mitambo painozotambwa,” anodaro Mafero.   Mutungamiri wesangano reFriends of the Warriors — Edward Chimedza — anoti sevatsigiri vanotambira nemaoko maviri kudzoka kwemutambo uyu.   Anokurudzira hutungamiri hweZimbabwe Football Association (Zifa) nePremier Soccer League (PSL) kuti vatore matanho ekuona kuti mitambo iyi inge ichiburitswa paterevhizheni sezvo vatsigiri vachange vachiona nhabvu vari kudzimba dzavo kana dzimwe nzvimbo kusiri kunhandare.   “Vakomana vedu vedu vatinofarira manje-manje tichange tave kuvaona vachitamba nhabvu mutambo uyu wadzoka.   “Asi tongochema kuZifa nePSL kuti ngavagadzirise vaone kuti mutambo uyu uri kubuda paTV nekuti kunhandare hatisi kuenda nekuda kwekuti zvinokonzera kuti tiungane izvo zvisiri kutenderwa. Saka toda kuona nhabvu paTV tichitsigira zvikwata zvedu,” anodaro Chimedza.	https://www.kwayedza.co.zw/kudzoka-kwenhabvu-kworumbidzwa/
sports	Argentina Yosimudza Mukombe weWorld Cup keChitatu	Argentina yasimudza mukombe weFIFA World Cup kechitatu munhoroondo yenyika iyi mushure mekurova France 4-2 mumapenalties kuQatar. Argentina yakasimudza mukombe uyu kekutanga muna 1978 pawakatambirwa munyika iyi ichi ichitungamirwa nakaputeni wayo Daniel Passarella. Yakarova Netherlands 3-1. Yakazosimudza mukombe uyu zvekare muna 1986 ichitungamirirwa naDiego Maradona. Argentina yakarova West Germany 3-2 kumakwikwi akatambirwa kuMexico. Mumutambo wanhasi wange uchinakidza zvikuru, France neArgentina dzaita mangange 3-3 dzisati dzaenda kumapenalties. Argentina ndiyo yatanga kutungamira 2-0 muchikamu chekutanga mushure mekunge Lionel Messi anwisa penalty papera mamaminitsi makumi matatu nerimwe, (31’ mins), Angel Di Maria akanwisa chechipiri mushure memaminetsi makumi matatu nematanhatu, (36’mins).  Asi muchikamu chechipiri, Kylian Mbappe anwisa mushure memaminetsi makumi masere uye makumi masere nerimwe, (80’ ne 81’). Mutambo uyu wazoenda munguva yemuwedzeredzwa kana kuti extra time. Messi anwisa mushure memaminetsi zana nemasere (108’), Mbappe achizonwisa mushure nemaminetsi zana negumi nemasere (118’) . Nezvibodzwa zvitatu izvi, Mbappe ndiye anwisa zvibodzwa zvakawanda kudarika vamwe vatambi vose kuWorld Cip aine zvibodzwa zvisere achiteverwa naMessi ane zvinomwe. Mbappe apihwa mukombe wekurova mambure kakawanda kana kuti Golden Boot. Messi ndiye apihwa mukombe wekukunda vamwe vose kumakwikwi aya kana kuti Golden Ball.  Emiliano Martinez wekuArgentina ndiye akunda vamwe vabati vepagedhi vose kana kuti Golden Glove Award. Akunda vamwe vatambi vechidiki vose kana kuti Best youngster mutambi weArgentina zvekare Enzo Fernandez. Ane makore makumi maviri nerimwe.	https://www.voashona.com/a/6881611.html
health	Nyanzvi dzeHutano Dzinoti Dambudziko reMbereko Rinokonzerwa neZvakawanda	"Nyanzvi munyaya dzehutano dzinoti vanhu vazhinji vanofunga kuti kushaya mbereko munyama, kana kuti kutukwa naMwari, izvo zvinoita kuti vagare vasina mufaro munyika. Nyanzvi dzehutano dzinoti pane zvikonzero zvakawanda zvinoita kuti vanhu vaviri vatadze kuita vana sokuronga kwavanenge vakaita pavanenge varoorana. Mumwe mudzimai akasangana nedambudziko rekutadza kuita mbereko, Amai Sencia Maponga, vanoti vakaroorwa mugore 1989, asi vakapedza gore vasina kubata pamuviri, vachingoti zvichazongoita chete. Amai Maponga vanoti murume wavo hapana zvaaimbotaura nezvenyaya yokuita vana asi zvakazochinja nenzira yavasina kumbofungira vakasvika pokuzorambana. Amai Maponga vanoti vasati vatombofunga kuti vaitove nedambiko rekushaya mbereko, tezvara vavo vakauya mumba mavairara nemurume wavo vakawaranyurwa kuti vabude mumagumbeze vasina kana kumbopfeka vachitukwa nemashoko asinganyoreke. Amai Maponga vanoti nyaya iyo yakavarwadza uye vakajekeserwa kuti kana usina mwana hama nevanhu vemunharaunda vanokuona semunhu asina basa kana chiremerera. Amai Maponga vanoti vanosarurwa nekutarisirwa pasi zvokuti vakatombopindwa nepfungwa yokuda kuzviuraya. Mumwe mudzimai, Amai Tracy Sanudi vekuKambuzuma, vanoti vakaroorwa mugore 1977 vakashaya mbereko zvokuti vakamboedza kutsvaga rubatsiro kuzvipatara, maporofita nekun’anga, asi zvakaramba. Asi Amai Sanudi vanoti vakaita rombo rakanaka rokuti murume wavo haana kuvaramba zvokuti vagere zvakanaka chero zvazvo hama dzemurume dzichitaura mashoko anorwadza nenyaya yavo yekushaya mbereko. No media source currently available  Nyanzvi munyaya dzezvekuita mbereko, uye vachishanda mubazi rehutano, Dr Robert Madzima, vanoti kushaya mbereko mudzimba rave dambudziko guru riri kusangana nevanhu vakawanda munyika izvo zvakapa kuti hurumende iparure chirongwa chitsva chakanangana nevanhu vanoshaya mbereko. Dr Madzima vanoti bazi ravo harina chirongwa chekuongorora vanhu kuti vanokwanisa here kuita mbereko muzvipatara zvaro, izvo zvinoita kuti pasave nezvinyorwa zvinoratidza kuti vanhu vangani vane dambudziko irori sezvo donzvo rebazi rehutano raiva rakanyanya kunangana nechirongwa chekuronga mhuri chete. Dr Madzima vanoti kunyange hazvo kuine vamwe vanhu vanozvarwa vasingakwanise kuita mbereko, vazhinji vanoshaya mbereko nemhosva yezvirwere zvepabonde. Dr Madzima vanoti havasi vakadzi chete vanotadza kuita mbereko. Dr Mudzima vanoti varume vanokwanisa kuita dambudziko iri zvakanyanya, asi vazhinji vavo havade kubuda pachena. Kubudikidza nekubuda pachena kwakaita Amai Maponga nezvedambudziko rekushaya mbereko, vanoti zviuru nezviuru zvevanhu zvakavachaira runhare musi wavakabuda panhepfenyuro vachitaura nyaya yavo, izvo zvakazoita kuti vatange sangano rinonzi ""Hannah’s Tears"", iro rinonyaradza vakadzi vanenge vasangana nedambudziko rokushaya mbereko. Senzira yekugadzirisa dambudziko iri, gurukota rezvehutano, Dr Obediah Moyo, vanoti pane chikwata chevanachiremba vakatumwa nehurumende mhiri kwemakungwa kunodzidzira zvokuuchika vana kuitira kuti vazobatsira vanoshaya mbereko muZimbabwe kuitira kuti vakwanisewo kuita vana vavo."	https://www.voashona.com/a/zimbabwe-health-feature-fertility/5095287.html
business	Hurumende Yovandudza Mitemo Kuti Matunhu Awane Imwe yeMari yeZvicherwa Zvawo	"Hurumende inoti iri kunyora mitemo mitsva inozoona kuti nzvimbo dzine zvicherwa dzigovane nehurumende mari inobva muzvicherwa zvemunzvimbo idzodzo. Mutungamiri wenyika, VaEmmerson Mnangagwa, vanoti hurumende yavo inoona kuti nzvimbo zhinji dzine zvicherwa hadzina mari yadzinowana saka vanoda kugadzirisa nyaya iyi. Mukuru weCenter For Natural Resources Governance, VaFarai Maguwu, vanoti zvingave zvakanaka chose kana hurumende ikaita izvi asi vanotizve matunhu anofanira kupiwa simba rekusarudza zvinoda kuitwa munzvimbo dzawo uye kuti matunhu asarudze vanhu kana makambani anozoita zvemabhizimisi mudunhu iroro. ""Nyaya yekunyorwa kwemitemo iyi yakagara ichitaurwa kubva VaMnangagwa vari gurukota rezvemitemo. Kubva kuna 2006, Zimbabwe yatadza kuti inyore mitemo mitsva yezvezvicherwa. Vanga vachiramba vachingoita zvigamba zvigamba. Saka handizivi kuti vave nemaonero matsva here,"" VaMaguwu vakaudza Studio 7. ""Chinhu chekutanga chatinoda kuona, kupa matunhu ese masimba ekuzvitonga, kana kuti 'devolution of power'. Dunhu rimwe nerimwe rinofanira kusarudza vanoita bhizimisi mudunhu raro."" No media source currently available   "	https://www.voashona.com/a/zimbabwe-government-working-on-new-diamond-policy-farai-maguwu/4405364.html
business	Vanhu Vononga Svosve neMuromo kuMasvingo	Vagari vakawanda vekuMasvingo vanoti vari kunonga svosve nemuromo kuti vararame nepamusana pekushaikwa kwemabasa muguta ravo. Vamwe vevanhu ava vari kunhonga marara kunzvimbo inorasirwa marara nekanzuru yeguta ravo vachizonogeza zvinhu zvavanenge vawana kuitira kuti vazozvitengesa. Vagari ava vanosanganisira vechidiki, vakuru pamwe nemadzimai anenge akatakura vana kumusana, vari kuenda kunonhonga zvinhu zvinenge zvaraswa. Studio7 yashanyira nvzimbo inorasirwa marara nekanzuru, iyo iri kumavirira kwemusha weRunyararo West, ikawana vanhu vari mubishi kunonga zvinhu vasina zvipfeko zvinokodzera zvakaita semanjombo, magirovhisi pamwe nema mask. Mumwe wevanhu ava, Amai Sylivia Makurwe, avo vane vana vatatu, vanoti vanomukira kunonga zvinhu izvi kuti vakwanise kuchengeta mhuri yavo uye vaendese mumwe wevana vavo kuchikoro uyo ari kumba nenyaya yekutadza kubhadara mari yechikoro. Mumwe wevanoita basa rakadai, Ambuya Tatenda Murambiwa, vanoti dambudziko ravo riri kukonzerwa nehurumende yeZanu PF iyo iri kutadza kugadzirisa hupfumi hwenyika nepamusana pekutadza kutonga zvine jechetere mukati. Mukomana wechidiki, Oswald Mupambiwa, anotiwo inyaya yenhamo zvayo asi hutano hwavo huri panguva yakaoma sezvo kumarara uku kuchirasirwa zvinhu zvakasiya-siyana izvo zvinokonzera zvirwere zvakawanda. Nyanzvi munyaya dzehutano dzinoti vanhu vanononga zvinhu kunorasirwa marara vane njodzi yekubata zvirwere zvakasiyana siyana, ndokana vachiita basa ravo vasina kupfeka shangu dzinokodzera, uye zvipfeko zvemumaoko, kana kuti magirovhosi. Nyanzvi idzi dzinotiwo vanhu ava vanofanirwa kunge vaine ma mask kuitira kuti vasafeme mweya ine tsvina uyu. Gurukota rinoona nezvekufambiswa kwemabasa muMasvingo, Amai Shuvai Mahofa, varamba kutaura nezvenyaya iyi vachiti vari mumusangano. Asi nyanzvi munyaya dzehupfumi dzinoti hurumende inofanirwa kuita hurongwa hwekumutsiridza maindasitiri ayo akavharwa nepamusana pekutadza kwehurumende kuronga zvine hungwaru. Nyanzvi idzi dzinotiwo hurumende inofanirwa kudzika mitemo iche chekuita nehupfumi kuitira kuti mitemo iyi ikwezve vekunze vanoda kutanga mabhizinesi munyika, izvo zvinozoita kuti mabasa awanikwe munyika. Payaitsvaga rutsigiro musarudzo muna 2013, Zanu PF yakati yaizoita kuti munyika muve nemabasa matsva anosvika mamiriyoni maviri. Asi izvi hazvina kuitika sezvo zvikamu makumi mapfumbamwe nezvishanu kubva muzana zvevashandi zvisina mabasa munyika. No media source currently available 	https://www.voashona.com/a/zimbabwe-poor-eke-out-a-living-from-selling-trash/3958634.html
health	Hurumende Inonzi Haisati Yapindura Magwaro Akakwidzwa Mudare rePamusoro naVana Chiremba	Gurukota rinoona nezvehutano, Dr David Parirenyatwa, nemunyori mukuru mubazi ravo, Dr Gerald Gwinji, vanonzi havasati vapindura magwaro ari kudare repamusoro akaendeswa navanachiremba vachiti danho ravakatora rekuvabvisira mari dzemihoro mushure mekuratidzira rainge risiri pamutemo. Kuratidzira uku kwakapfuura mavhiki maviri uye kwakatanga muna Gumiguru kukazopera muna Mbudzi. Vanachiremba vainge vakanda mapadza pasi vachiti havasi kufara nemari dzavaitambiriswa uye kushaya zvikwanisiro zvekushandisa. Sangano reZimbabwe Hospital Doctors Association rinoti vanachiremba vakabatirwa mari dzinopfuura mazana mashanu emadhora. Gweta ravanachiremba ava, VaEmmanuel Samundombe, vanoti zvakaitwa nehurumende zvekubvisira vanachiremba mari kutyora bumbiro remitemo. No media source currently available Asi hurumende mutsamba yakanyorwa naDr Gwinji yakaudza vanachiremba ava kuti kuratidzira kwavo kwainge kusiri pamutemo nekudaro vaizobatirwa mari sezvinoitirwa vanenge vaenda havo pazororo risiri pamutemo. Hurumende yave nemakore ichinetsana navanachiremba nenyaya yemari dzavanotambira asi dambudziko iri harisi kupera. 	https://www.voashona.com/a/zimbabwe-health/2577938.html
sports	Zvikwata zviri kundichemera: Wenger	anoti zvikwata zvakawanda zvauya kwaari zvichida kumutenga apo ari kugadzirira kubva kuArsenal iyo yaarairidza kwemakore anodarika 22.   Wenger acharairidza mutambo wake wekupedzisira apo chikwata chake chichasangana neHuddewrsfield musi weSvondo.   Paakabvunzwa kuti pane zvimwe zvikwata here zviri kuuya kwaari zvichida kumutenga kuti agozvirairidze, Wenger anoti, “Hongu, zvakawandisa chaizvo. Asi handisi kumbofunga nezvazvo kana kuzvitarisa. Ndinoda kuramba ndichishanda kuno kusvika zuva rekupedzisira rekondirakiti yangu.   “Zveshuwa ndicharamba ndichishanda. Njere dzangu dzinoda chaizvo kuti ndirambe ndichishanda. Asi chokwadi chaicho handizive. Ndinofanirwa kufunga nezvazvo. Ndinofarira huswa hunyoro uye ndinoda kufamba pahuri mazuva ose. Handizive kana ndikaramba ndichizviita mazuva anotevera, zvinogoneka.   “Ndine ruzivo rwakanyanya munyaya dzenhabvu. Saka ndicharamba ndichishanda, ndichiitei, handizive.”   Achibvunzwa kuti achazoshanda nechimwe chikwata chemuEngland here, Wenger anoti, “Panguva ino zvichiri kundiremera. Handitarise nguva iyoyo. Handidi kufunga nezvazvo panguva ino kana kutaura nezvazvo.” – SportsMail Football	https://www.kwayedza.co.zw/zvikwata-zviri-kundichemera-wenger/
politics	VaChamisa Vanoti VaMnangagwa Vakundikana Kugadzira Nyaya Dzekupambwa kweVanhu muNyika	Mutungamiri webato guru rinopikisa reMDC Alliance VaNelson Chamisa vanoti mutungamiri wenyika VaEmmerson Mnangagwa havasi kuratidza hutungamiri panyaya iri kupomerwa mapurisa nevasori yekuva nechekuita nekupambwa kwenhengo dzevechidiki nhatu dzebato ravo vachidzokorora kuti zvave kuda kuti United Nations ipindire. Vati vakatonyorera tsamba kuUnited Nations kuti munyika mapindwa naPongwe nekudaro inofanira kuongorora nyaya dzekupambwa kwevanhu. VaChamisa vati VaMnangagwa vawana mikana miviri yekutaura nenyika nezuro kumarinda eHeroes Acre uye neMugovera panyaya yelockdown asi havana kana kutaura nezvekupambwa nekushungurudzwa kwenhengo yeparamende inomiririra Harare West mudare reparamende Muzvare Joanna Mamombe, nemutevedzeri wasachigaro weMDC Youth Assembly Muzvare Cecilia Chimbiri uye mutevedzeri wemurongi wemabasa musangano revechidiki iri, Muzvare Netsai Marova. Vatatu ava vanonzi vakapambwa kuWarren Park vakazowanikwa kuBindura. Gurukota rezvemukati menyika VaKazembe Kazembe vanoti vakakumbira mukuru wemapurisa VaGodwin Matanga kuti vaongorore nyaya iyi. Vanotiwo vanhu vanofanira kumirira ongororo iyi kwete kutaura zvisina humbowo. Hatina kukwanisa kubata mutauriri Asi VaChamisa vanoti havana chivimbo nezviri kuitwa izvi. No media source currently available  	https://www.voashona.com/a/vachamisa-vanoti-vamnangagwa-vakundikana-kugadzira-nyaya-dzekupambwa-kwevanhu-munyika/5429661.html
business	Musangano weKuzeya Matambudziko eNyika weZimbabwe National Agreement Platfrom Unoitwa muHarare	Musangano wekuzeya matambudziko akatarisana nenyika wanga uchiunganidza mapato ezvematongerwo enyika anopikisa, vedzisvondo, vashandi pamwe nevadzidzi wanga uchifanirwa kuitwa muHarare mangwanani eChishanu wakazononoka zvikuru mushure mekunge mapurisa ambourambidza achiti haana vanhu vakakwana vanokwanisa kuchengetedza runyararo. Musangano uyu wanga wakarongwa pasi pegungano reZimbabwe National Agreement Platform uchitungamirwa naBishop Ancelimo Magaya. Bishop Magaya vanoti vazoenda kumatare edzimhosva kuti vakwanise kupiwa gwaro rinovapa mvumo yekuita musangano uyu vasingambunyikidzw nemapurisa, inove kodzero yavo pasi pebumbiro remitemo idzva, iro rinopa munhu wese kodzero yekutaura zvaanoda kana kuungana. Mapato apinda musangano uyu, anosanganisira reMDC inotungamirirwa naVaMorgan Tsvangirai, pamwe nechikwata chePeople First icho chinonzi chinotungamirwa naAmai Joice Mujuru, iro svondo rapera vakabatana nevamwe vose ava mukusaina gwaro reNational Electoral Reform Agreement. Asi chikwata chePeople First hachina kuzopinda musangano uyu nezvikonzero zvisati zvazivikanwa. Gwaro iri rinomanikidza hurumende kuti itange yavandudza mitemo ine chekuita nesarudzo, sarudzo dza 2018 dzisati dzaitwa. Bishop Magaya vanoti mapurisa akavapawo chimwe chikonzero chekuti vakanga vasina kuzivisa huwandu hwevanhu vachapinda musangano uyu. Vanoti vanhu vazopinda musangano uyu vanogona kudarika chiuru, sezvo vamwe vanga vatoparara panguva yavazopiwa gwaro rekumatare edzimhosva. No media source currently available 	https://www.voashona.com/a/zimbabwe-politics-nera-police/3109301.html
health	CHRA Inoti Harare Iri Kusiya Madzimai Akazvitakura Asina Rubatsiro paGlen View Polyclinic	Sangano revagari vemuguta guru reHarare, reCombined Harare Residents Association kana kuti CHRA, rinoti zvinhu hazvina kumira zvakanaka paGlen View Poly Clinic apo panonzi pane vakoti vashoma. Mukuru wezvirongwa muCHRA, VaReuben Akili, vanoti paGlen View Polyclinic panobatsirwa madzimai anenge akazvitakura, uye vanhu vari kubayiwawo nhomba yeCovid-19 pachipatara ichi. VaAkili vanoti chipatara ichi hachina mvura yekushandisa, izvo zvave kuisa hupenyu hwemadzimai akazvitakura panjodzi. VaAkili vanoti matambudziko akatarisana neGlevn View Polyclinic akabuda pachena pamusangano wakaitirwa padandemutande nguva pfupi yapfuura uyo waizeya matambudziko ari kusangana nemadzimai munzvimbo iyi. Musangano uyu wakanzwawo kuti vamwe varwere vave kuendeswa kuBudiriro 1 kuti vanorapwa. Kubudiro 1 kunonzi kwakamanikidzanawo zvekuti madzimai akazvitakura anogona kuguma atapurirwa chirwere ccheCovid-19. CHRA inoti vanoona nezvekuburitswa kwemashoko mukanzuru yeHarare, VaMichael Chideme, vakati kanzuru ine vakoti vashoma sezvo vakawanda vari kuenda kunotsvaga mafuro manyoro. Studio 7 yatumira mibvunzo kuna VaChideme asi vange vasati vapindura pataenda pamhepo. No media source currently available 	https://www.voashona.com/a/zimbabwe-harare-residents-associations-unhappy-over-glen-view-polyclinic/5973581.html
sports	Mayweather oyambira Nurmagomedov	oyambira Khabib Nurmagomedov apo akatarisana nemutambo wake naConor McGregor weUFC 229.   Chizvarwa chekuRussia ichi chicharwa kuchengetedza bhande rake relightweight kubva kuna McGregor muIrish uyo ari kudzoka mumutambo uyu, mumutambo uchatambirwa kuT-Mobile Arena kuLas Vegas musi waGumiguru 6.   Mayweather – uyo akakunda McGregor mumutambo wakaburitsa mari zhinji wetsiva gore radarika – anoyambira Nurmagomedov uyo asati ambokundwa mumutambo weMMA kuti munhu waacharwa naye haana waanotya.   “Conor haadzokere shure uye haambotye kana munhu zvachose, kuhwina kana kukundwa kana kuita mangange,” Mayweather akaudza mutori wenhau weTMZ Adam Glynn kuHard Rock Hotel and Casino kuAtlantic City svondo rino.   “Conor ari kuzorwa mutambo uyu.   “Handingakwanise kutaura kuti achahwina ndiani nekuti munhu ari kusangana naConor McGregor handisati ndambomuona hangu achirwa, asi kubva pane zvandakanzwa pamusoro pake, mutambi anorwa zveshuwa uye anogona kuparadza munhu, chipo chiripo.   “Asi, vatsigiri vanoda kukuona uchisimuka uchirwa. Ndizvo vatambi vanoda kuona chete.   “Conor McGregor, mutambi anonetsa kurwa naye nekuti mutambi wepamusoro.   “Sekutaura kwandamboita kare, Conor McGregor haasi kuzotya kupinda mumutambo uyu, haatye,                         murwi chaiye.” – SportsMail MMA	https://www.kwayedza.co.zw/mayweather-oyambira-nurmagomedov/
politics	Chin'ono Oramba Ari Mutirongo Kusvika Musi wa 7 Nyamavhuvhu	Mutori wenhau ane mukurumbira, Hopewell Chin’ono, anyimwa mukana wekubhadhara mari yechibatiso kuitira kuti atongwe achibva kumba kwake. Chin’ono, uyo ari kupomerwa mhosva yekukurudzira vanhu kuti varatidzire zvine mhirizhonga musi wa31 Chikunguru, anzi adzoke kudare musi wa7 Nyamavhuvhu. Vachipa mutongo wavo pachikumbiro chaChin’ono, mutongi wedare, VaNgoni Nduna, vati kana Chin’ono akapihwa mukana wekubhara mari yechibatiso anogona kuramba achikurudzira vanhu kuti varatidzire nechisimba achishandisa dandemutande rake reTwitter. Vati veruzhinji havazovimbinematare kana akamuburitsa kuti atongwe achibva kumba nekuti izvi zvinogona kuisa hupenyu hweveruzhinji munjodzi sezvo zuva rekuratidzira racho risati rasvika. Vati padandemutande rake reTwitter, Chin’ono akanyora kuti sarudzo pamwe nematare hazviunze shanduko munyika uye akaisa mashoko pa Twitter yake ekukurudzira kuti veruzhinji varatidzire nechisimba. Gweta guru raChin’ono, Amai Beatrice Mtetwa, vanga vaudza dare kuti Chin’ono munhu ane kodzero yekupihwa wekubhadhara mari yechibatiso, asi VaNduna varamba kuzvitambira vakapa mutongo wanga wakurudzirwa nevachuchisi vwhurumende. Rimwe remagweta aChin’ono, VaDoug Coltart, vanyora paTwitter yavo kuti vachapikisa mudare repamusoro mutongo wapihwa Chin’ono wekunyimwa mukana wekubvisa mari yechibatiso Chin’ono ari kuramba nyaya yaari kupomerwa achiti iye chake akangoburitsa mashoko ari kutaurwa nevarongi vekuratidzira kwemusi wa31 Chikunguru, veTransform Zimbabwe. Chin’ono akasungwa pamwe chete nemutungamiri weTransform Zimbabwe, VaJacob Ngarivhume. VaNgarivhume, avo vari kupomerwa mhosva imwe chete naChin’ono, vakanyimwawo mukana wekubhadhara mari yechibatiso nemusi weChina uye nyaya yavo ichaenderera mberi musi wa14 Nyamavhuvhu. Mune imwewo nyaya, meya veHarare, VaHebert Gomba, avo vari kupomerwa mhosva yekushandisa hosifi yavo zvisiri pamutemo apo vanonzi vakanyora tsamba vachiti vamwe vanhu vapihwe masitendi, vanyimwawo mukana wekubhadhara mari yechibatiso kuitirakuti nyaya yavo itongwe vachibva kumba. Mutongi wedare, Amai Bianca Makwande, vati vanobvumirana nevachuchusi kuti kana vakabatwa nemhosva, VaGomba vanogona kukandwa mujeri kwenguva yakareba. Rimwe remagweta aVaGomba, VaHarrision Nkomo, vati chimwe chikonzero chaita kuti VaGomba vanyimwe mukana wekubvisa mari yechibatiso inyaya yekuti vanzi vanogona kukanganisa vafakazi. VaNkomo vati vave kuenda kudare repamusoro kunotsvaga mutongo wekuti VaGomba vapihwe mukana wekubhadhara mari yechibatiso. Bato raVaGomba reMDC Alliance raratidza kusafara nemabatirwo akaitwa VaGomba pavakasungwa. Mutauriri weMDC Alliance, Advocate Fadzai Mahere, vati havasi kufara zvachose nemasungirwo akaitwa VaGomba. Vatiwo havakwanisi kutaura zvakawanda sezvo nyaya ichiri mumatare. VaGomba vakasungwa nemusi weMuvhuro vakazounzwa kudare neChina. No media source currently available 	https://www.voashona.com/a/zimbabwe-journalist-chinono-denied-bail-and-will-appear-in-court-on-7-august/5516549.html
sports	Ndiri kuenda kuAfcon: Chigova	  MUBATI wepagedhi wechikwata chenyika chemaWarriors nePolokwane City yekuSouth Africa, George Chigova, anoti akarwadziwa zvikuru nekutadza kuenda kwaakaita kumutambo weAfrica Cup of Nations (Afcon) gore rakadarika nekudaro ari kushanda nesimba kuti agoenda kumakwishu aya gore rinotevera kuCameroon.   Mumutambo weAfcon 2017 uyo wakaitirwa kuGabon, Tatenda Mkuruva ndiye akasarudzwa kubatira maWarriors naKalisto Pasuwa uyo aive murairidzi wechikwata chenyika ichi panguva iyi. Asi kuzobva kwaPasuwa kuchiuya Norman Mapeza, Chigova ndiye akabva ashevedzwa kuzobatira maWarriors uye Sunday Chidzambwa – uyo akazotsiva Mapeza – akauya ndokuvimbawo naChigova.   Saka mutambi uyu ane mukana mukuru wekuve mubati wepagedhi wemaWarriors gore rinotevera kuCameroon asi hunge chikwata chenyika ichi chakabudirira kuenda kumutambo uyu.   Muhurukuro neKwayedza svondo rapera apo maWarriors akaita mangange 1-1 neDemocratic Republic of Congo kuNational Sports Stadium, Chigova anoti, “Handizvivanze, Afcon yekupedzisira ndakarwadziwa kusashevedzwa kuti ndiende kunomiririra nyika yangu, asi zvakadarika. Iye zvino ndine mukana wekuenda gore rinotevera asi hunge ndikaramba ndichishanda nesimba. Hatizive zvichaitika kubva iye zvino nepachapera mwaka, pamwe murairidzi anogona kusarudza mumwe mubati wepagedhi kuti aende saka ini ndinofanirwa kuramba ndichishanda nesimba,” anodaro.   Anoti iye zvino ari kufanirwa kuramba achishanda nesimba.   “Hazvizivikanwe kuti achange ari panyanga ndiani, chandinofanirwa kuita chete kushanda nesimba kuti ndisarudzwe. Mutambi unogona kutamba mitambo yekurwira kuenda kumakwishu aya asi wozobatiswa pasi pachikwata chinosarudzwa kuenda kunokwikwidza. Saka ndiri kufanirwa kuramba ndichishanda nesimba kuti ndishevedzwe ndigoenda kumutambo uyu,” anodaro.   Mutambi uyu – uyo ave nemakore akawanda achigara kuSouth Africa uko atambira zvikwata zvinosanganisira SuperSport United nePolokwane City – anoti hupenyu kunyika iyi hwakamunakira.  Anoti kuSouth Africa kungori kubasa chete kwaari kushanda kuti awane hupenyu hwakanaka sezvo hapana imwe nyika inodarika Zimbabwe.   “Hongu kuSouth Africa tinoenda, kubasa uye tiri kugara hupenyu hwakanaka asi chokwadi ndangariro dzedu dzinogara dziri kumusha kwedu kwatakabva.   “Zvakakosha kuti tiende kunyika dzakaita seSouth Africa kunoshanda ikoko uye zvese zvatinenge tashanda todzoka kuzosimudzira hama dzedu muno,” anodaro.	https://www.kwayedza.co.zw/ndiri-kuenda-kuafcon-chigova/
sports	Ndiyani Achatora Mukombe waSoccer Star Gore Rino	Vasarudzi veCastle Soccer Star of the Year vaungana muHarare vachisarudza vatambi gumi nemumwe chete vari kurwira kutora mukombe mukuru uyu. Vatambi Ocean Mushure naChristian Epoupa veDynamos, Dominic Chungwa we Caps United, Rodwell Chinyengetere weFC Platinum naClement Matawu weChicken Inn - vapinda pavatambi gumi nemumwechete vari kurwira kutora mukombe weCastle Soccer Star of the Year wemwaka uno. NgezI Platinum Stars ndiyo ine vatambi vakawanda pavatambi vasarudzwa ava vanoti Terence Dzvukamanja, Tichaona Mabvura, na Quadr Amini. Vamwe vakwanisa kupinda pavatambi gumi nemumwechete ava ndiDominic Chungwa naDevon Chafa veCaps United. Chicken Inn ina Moses Jackson naClement Matawu uyo akaita mukurumbira achitambira Motor Action nekutora mukombe waSoccer Star uyu muna 2006. Soccer Stars of the Year pamwe nemurairidzi Coach of the Year, vachaziviswa pamwe nekupihwa mibairo yavo pamabiko ekupera kwegore achaitwa nevePremier Soccer League vakabatana nevanovapa mari veDelta Beverages. Norman Mapeza weFC Platinum,na Lloyd Mutasa weDynamos ndivo vari kutarisirwa kurwira mukombe weCoach of the Year. No media source currently available 	https://www.voashona.com/a/zimbabwe-soccer-stars-to-be-named/4140620.html
health	Vanhu Vokurudzirwa Kugwinyisa Muviri Kuti Vasarwarisa Vakabatwa neCovid-19	Dzimwe nyanzvi munyaya dzezvehutano dzinoti vanhu vanofanirwa kugara vakagwinyisa miviri yavo nguva dzose kuitira kuti kana vachinge vabatwa nechirwere cheCovid-19, vave nemukana mukuru wekupora kubva kuchirwere ichi. Nyanzvi idzi dzinoti zvakakosha kuti vanhu vagare vachiita zvirongwa zvekugwinyisa miviri yavo nguva dzose kuitira kuti vave nehutano hwakanaka. Kugwinyisa muviri uku kunogona kuitwa nenzira dzakawanda, idzo dzinosanganisira kuita zvemitambo, kumhanya, pamwe nekufamba zvinoitakuti vabude, unova mucherechedzo wekuti huwandu hwemafuta ari mumuviri, hunenge huchideredzwa. Mumwe mudzidzisi wepachikoro chemapusoro soro, Doctor Tendai Charity Nhenga, vanoti pavakarwara nedenda reCovid 19 gore rino, vakapiwa mubhedha kwaMutare uko kwavakaona vanhu vaiva vapihwawo mibhedha vakange vaine miviri yakakurisa zvikuru. Doctor Nhenga vanoti pavakaziva nezvedenda iri gore rakapera, vakatanga kuita zvokufamba vachigwinyisa muviri wavo. Vanoti vane chokwadi kuti kusimbisa kwavaiita nyama dzavo kwakabatsira zvikuru mukupora kwavo. Doctor Nhenga vanoti mudzinza ravo mune vanhu vane mhumhu mukuru, pamwe nehuremu husingawirirane nehurefu hwavo. Vanoti vazhinji vevanhu ava vanorwara nezvirwere zveshuga, High Blood Pressure izvo zvinoita kuti vadhererwe nezvirwere zvakawanda, zvinosanganisira Covid-19. Mukuru weDepartment of Chemical Pathology paUniversity of Zimbabwe School of Medicine, Muzvinafundo Hilda Matarira, vanoti veruzhinji vanofanirwa kugara vachigwinyisa miviri yavo kuburikidza nekuita mitambo kana mabasa anoita kuti vabude dikita. Muzvinafundo Matarira vanoti kubudisa dikita mumuviri kunoita kuti tsinga dzinoendesa mweya kumapapu, dzigare dzakavhurika. Muzvinafundo Matarira vanoti paongorora yavakaita kuEpworth nemuHarare, zvakaonekwa kuti vanhu ava vaisaziva kuti denda reCovid 19 rinokwanisa kuparadzirwawo nevanhu vasina zvinoratidza kuti vane denda iri, asi vainaro, izvo vanoti zviri kuita kuti denda iri ripararire zvakanyanyisa. Sangano reDiabetic Association of Zimbabwe rinoti nepamusana pekuti vanhu vakawanda havaongororwi chirwere cheshuga, ndizvo zviri kukwidzawo matenda emoyo, hupofu, nekugurwa kwemakumbo zvokuti Covid 19 ikabata vanhu vakadai vasiri kutora mishonga, inokwanisa kuvauraya. Ongororo yakaitwawo zvakare nebazi rezvehutano inoratidza kuti munhu mumwe chete kubva muvanhu gumi munyika, ane chirwere cheshuga. Mutevedzeri wemukuru anoona nazvematenda asingatapuriranwe mubazi rehutano, Dr Justice Mudavanhu, vanoti hurumende ine hurongwa hwekupinda munzvimbo dzakasiyana siyana ichichenjedza veruzhinji pamusoro pechirwre cheshuga nokuti zvakaonekwa kuti vanhu vanonyanya kuvhiringwa nedenda reCovid 19, vanhu vane zvirwere zveshuga, High Blood Pressure, uye nguva zhinji, vari vanhu vanenge vasiri pamishonga. Asi Dr Madavanhu vanoti chirongwa ichi chakambomiswa nekuda kwemitemo yakatarwa nebazi rehutano iyo isingabvumidze kuungana kwevanhu munguva ino yekurwisa Covid 19.	https://www.voashona.com/a/vanhu-vokurudzirwa-kugwinyisa-muviri-kuti-vasarwarisa-vakabatwa-necovid-19/5770259.html
health	Nhengo dzeParamende Dzonwa Mushonga Unodzivirira Korera	Nhengo dzeparamende dzapihwa mishonga yekudzivirira korera senzira yekukurudzira kuti vaparidze kunzvimbo dzavo nyaya yekudzivirira chirwere chekorera. Mukuru anoona nezvezvirwere zvekutapurirana mubazi rezvehutano, Dr Portia Manangazira, vaudza Studio7, kuti vafara chose kuti nhengo dzeparamende dzange dzichida kuziva pamusoro pekorera nezvimwe zvirwere zvemudumbu. Vatiwo vanovimba kuti nhengo dzeparamende dzichavabatsira kusvitsa mharidzo yavo kumachechi anorambidza nhengo dzawo kuti dzinwe mishonga yekudzivirira zvirwere. Imwe nhengo yeparamende zvakare vari sachigaro weMDC inotungamirwa naVaNelson Chamisa, Muzvare Tabitah Khumalo, vaudza Studio7 kuti vachakurudzira vanhu munharaunda dzavo kuti vaitewo sazvavaita nhasi. Mumiriri weMbizo, VaSettlement Chikwinya, vatiwo vatora mushonga senzira yekukurudzira vanhu vemunzvimbo kuti vazvidzivirire kukorera. Nynzvi munyaya dzehutano dziri kukurudzira veruzhinji kuti vamwe mushonga wekudzivirira korera, uyo uri kupihwa pachena. Zimbabwe yakatarisana nedambudziko rechirwere chekorera icho chinorapika nyore. Chirwere ichi chakauraya vanhu vanodarika zviuru zvina muna 2008, uye vanhu vanodarika zviuru makumi mapfumamwe vakabatwa nechirwere ichi.	https://www.voashona.com/a/zimbabwe-legislators-take-cholera-vaccines/4608176.html
politics	VaMutasa Vanobvuma Kutongwa neKomiti yeZanu-PF	Nyaya yekusawirirana mubato reZanu-PF yatanga zvakare mushure mekudzoka munyika kwemudzimai wemutungamiri wenyika, VaRobert Mugabe, Amai Grace Mugabe. Kudzoka kwavo nesvondo kwava kureva kuti vaive murongi wemabasa mubato, VaDidymus Mutasa, vanenge votongwa nekomiti yakaumbwa iri kutungamirwa nemutevedzeri wemutungamiri wenyika, VaPhelekezela Mphoko. VaMutasa vaudza Studio 7 kuti vachaenda kudare iri. No media source currently available Vamwe vari mukomiti iyi vanosanganisira Amai Mugabe semutungamiri weWomens League, vanoona nezvemabasa ematongwerwo enyika mubato, VaSaviour Kasukuwere, munyori wezvemitemo, VaPatrick Chinamasa, munyori wevechidiki, VaPupurai Togarepi, uye nhengo yePolitburo, VaKembo Mohadi. Mutauriri webato, VaSimon Khaya Moyo, vakazivisa svondo rapera kuti kutongwa kwaVaMutasa kunotanga chete kana Amai Mugabe vadzoka kubva kunyika dzekumawirira. 	https://www.voashona.com/a/2646373.html
health	Huwandu hweVanhu Vari Kurawara neCovid-19 muNyika Hwowedzera Zvakanyanya	Huwandu hwevanhu vari kurwara nechirwere cheCovid-19 munyika uho hwainge hwamboderera kusvika pazana nemakumi matanhatu nemana kana kuti 164 musi wa12 Gumiguru hwatanga kuwedzerazve zvakanyanya. NeMugovera bazi rezvehutano rakazivisa kuti vanhu makumi maviri nemumwe vakabatwa nechirwere cheCovid-19 munyika uye vose havana nhoroondo yekushanya kunze kwenyika. Izvi zviri kureva kuti vanhu vachiri kurwara nechirwere ichi vave mazana mana nemakumi matatu nevatatu kana kuti 433. MuBulawayo ndimo mune vanhu vakawandisa vari kurwara vanosvika zana negumi nevatanhatu, Harare ine makumi manomwe nemumwe, Matabeleland South ine makumi matanhatu nemumwe, Matabeleland North makumi mashanu nevatanhatu uye dunhu rine vanhu vashoma shoma vari kurwara iMashonaland West ine vanhu vasere. Huwandu hwevanhu vabatwa nechirwere ichi hwasvika pazviuru zvisere nemazana manomwe nemakumi masere nematanhatu kana kuti 8, 786. Vanhu vapora kusvika parizvino vave zviuru zvisere nemakumi mapfumbamwe nevatanhatu kana kuti 8, 096 mushure mekupora kwevanhu vasere neMugovera. Vanhu vafa nechirwere ichi kusvika parizino vave mazana maviri nemakumi mashanu nevanomwe kana kuti 257. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika miriyoni imwe chete nezviuru mazana mapfumbamwe kana kuti 1, 9 million vabatwa nechirwere cheCovid-19 muAfrica. Vanhu vafa vasvika zviuru makumi mana nemasere ane zana nemana kana kuti 47, 104. Vapora vadarika miriyoni imwe chete nezviuru mazana matanhatu kana kuti 1, 6 million. South Africa ine vanhu vave kusvika zviuru mazana manomwe nemakumi mashanu kana kuti 750 000 vabatwa nechirwere icgi ndiyo ine vanhu vakawandisa vabatwa nekufa nechirwere ichi muAfrica. Huwandu hwevanhu vabatwa nechirwere checoronavirus pasi rose hwadarika mamiriyoni makumi mashanu nemana kana kuti 54 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vafa muAmerica chete vanodarika zviuru mazana maviri nemakumi mana nemashanu kana kuti 245, 000, vabatwa nechirwere ichi vave kuda kusvika mamiriyoni gumi nechimwe kana kuti 11 miillion. Pasi rose vanhu vafa nechirwere ichi vanodarika miriyoni imwe chete nezviuru mazana mapfumbamwe kana kuti 1, 9. Asi vapora vachida kusvika mamiriyoni makumi matatu nemashanu kana kuti 35 million. Nyanzvi munyaya dzezvehutano uye vakambova mukuru wechipatara cheChitungwiza Dr Enoch Mayida vati vanhu vanofanira kugara vakangwarira nekuti vakarivara chirwere ichi chinogona kudzoka zvine hukasha zvochoiita muAmerica, Britain nedzimwe nyika. No media source currently available 	https://www.voashona.com/a/huwandu-hwevanhu-vari-kurawara-necovid-19-munyika-hwowedzera-zvakanyanya/5663231.html
sports	Tunisia Yova Nyika yeKutanga muAfrica Kubuda Mumakwikwi eFIFA World Cup22	Tunisia yave nyika yekutanga muAfrica kubuda mumakwikwi eFIFA World Cup 2022 ari kutambirwa kuQatar. Izvi zviri kuitika kunyangwe Tunisia iyo iri muGroup D yaita zvange zvisingafungidzirwe nevakawanda zvekurova France 1-0. Australia iri kuenderera mberi mumakwikwi aya neFrance yarova Denmark 1-0. Panyika dzimwe dzemuAfrica dziri kumakwikwi aya, Senegal kusvika parizvino ndiyo yabudirira kuenderera mberi muGroup A. Dzimwe nyika dzasara iGhana, Cameroon neMorocco.	https://www.voashona.com/a/6856662.html
health	National Aids Council Yoronga Hurongwa Hunobatsira Matunhu Madiki	Sangano reNational Aids Council rinoti hurongwa hwaro hwekuti matunhu madiki kana kuti madhisitirikiti azvirongere oga mashandisirwo emari inobva muhomwe ye AIDS Fund hwave padanho repamusoro soro. Mukuru anoona nezvemari musangano iri, VaAlbert Manenji, vanoti vakaona zvakakosha kuti vatore danho iri sezvo mamwe matunhu anga achichema chema kuti ari kunonoka kana kutotadza kuwana mari idzi nekuda kwezvimhingamipinyi zvinokonzerwa nekugoverwa kwemari kana ichibva kumuzinda. Vanoti pari zvino sangano iri riri kungoita zvirongwa zvakafanana kumatunhu ose, pasina kutariswa kuti zvichemo zvinogona kusiyana dunhu nedunhu. Gore rino sangano iri rakaisa parutivi mari inosvika mamiriyoni mashanu ekushandisa mukurwisa pamwe nekudzivirira kupararira kwechirwere ichi. Matunhu makuru gumi emunyika achawana mazana mashanu ezviuru zvemadhora iyo anozopa kumatunhu maduku zvichienderana nezvirongwa zvaanenge achiita. Svondo rino misangano yekukwenenzvera hurongwa uhwu iri pakati kuMasvingo uko humiriri hwematunhu madiki ose ari makumi masere nemashanu munoshandira sangano reNational Aids Council huri kudzidziswa. No media source currently available 	https://www.voashona.com/a/zimbabwe-politics-aids-fund/2607856.html
business	Vashandirwi Vanoti Mutemo Ngauvandudzwezve Kuti Vakwanise Kudzinga Vashandi Basa Nyore	Kunyangwe hazvo mutungamiri wenyika VaRobert Mugabe vakaisa ruoko rwavo pamutemo wekuvandudza mitemo yevashandi kana kuti Labour Ammendment Act muna 2015, kusvika parizvino hapana kuwirirana kuti ndiyani chaiye akabatsirwa nemutemo uyu. Vashandirwi vanoti mutemo uyu wakavatsikirira zvimwe chetezvo zviri kutaurwa nevashandi. Mutemo uyu wakadzikwa mushure mekunge dare repamusoro soro ratura mutemo wekuti vashandi vanokwanisa kudzingwa mabasa mushure mekuziviswa pachine mwedzi mitatu chete. Izvi zvakapa kuti vanhu vanosvika zviuru makumi maviri nevashanu varasikirwe nemabasa. Mukuru wesangano reZimbabwe National Chamber of Commerce VaChristopher Mugaga vanoti vari kuda kuti mitemo iyi ivandudzwe kuti vakwanise kumisa vashandi basa zviri nyore. VaMugaga varamba mashoko ekuti kusafamba zvakanaka kwemabhizimisi hakunei nekugumura vashandi. Mashoko aya atsinhirwa nemutevedzeri wemutungamiri weConfederation of Zimbabwe Industries VaCallisto Jokonya avo vati mari yekumisa mushandi basa ichiri yakawanda zvikuru. Asi munyori mukuru musangano revashandi reZimbabwe Congress of Trade Unions VaJaphet Moyo varamba mashoko aya. VaMoyo vati mitemo yemunyika isinei nevashandi ndiyo inopa kuti zvinhu zvisashande munyaya dzezvehupfumi. Vapa semuenzaniso mutemo wekuendesa hupfumi kuvatema. Nyanzvi munyaya dzezvehupfumi Dr Godfrey Kanyenze vanoshanda nesangano reLabour and Economic Development Research Institute of Zimbabwe vatenderana naVaMoyo avo vati nyaya yehuwori iri kupawo kuti zvinhu zvisafambe zvakanaka. Nyanzvi munyaya dzezvemitemo yevashandi VaRogers Matsikidze vanoti semaonero avo, mutemo wakavandudzwa unotopa vashandirwi simba rakawanda rekudzinga vashandi. Nyanzvi munyaya dzezvehupfumi dzinoti nekusamira zvakanaka kwehupfumi vanhu vanosvika zvikamu makumi mapfumbamwe kubva muzana havana mabasa. Asi hurumende inoti vanhu vasina mabasa zvikamu gumi kubva muzana nekuti vakawanda vanozviitira mabasa emaoko. Hurumende nemakambani vari kukundikana kubhadhara vashandi zvapa kuti vakawanda vanonge svosve nemuromo. No media source currently available    	https://www.voashona.com/a/zimbabwe-hupfumi/3670705.html
health	Vamwe kuMhangura Voramba Kubaya Nhomba yeCovid-19 Madzimai Akazvitakura neAri Kuyamwisa	Vamwe vari kubaya nhomba kuMhangura, mudunhu reMashonaland West vari kupikisana nekurudziro yehurumende yekuti madzimai akazvitakura kana kuti ari kuyamwisa abayiwe nhomba yeCovid-19 kana hutano hwavo hwakamira zvakanaka. Mamwe madzimai audza Studio 7 kuti vari kudzoserwa kumba vasina kubaiwa nhomba yeCovid-19 vachinzi havabaiwe sezvo vakazvitakura kana kuti vachiri kuyamwisa. Amai Emilda Mwala avo vari kuyamwisa mwana wavo ane mwedzi mitanhatu vanoti vakadzoswa paMakonde Christian Hospital. Izvi zvinotsigirwa nemumwe mudzimai akazvitakura Amai Rutendo Makwara avo vanoti vakarambirwawo pakiriniki iri pedyo nekuGudubu kuMhangura. Mukuru anoona nezvedzidziso yehutano kana kuti Provincial Health Promotion Officer mudunhu reMashonaland West Dr George Kambondo vaudza Studio 7 kuti dunhu ravo harisi kubaya nhomba madzimai akazvitakura kana vari kuyamwisa. Dr Kambondo vanoti mhando yenhomba iri kushandiswa munyika iri kubva kunyika yeChina haina kuongororwa kuti inoshandiswa pamadzimai aya here pasina dambudziko.\n\nAsi mukuru anoona nezvechirwere cheCovid-19 munyika Dr Agnes Mahomva vanoti hapana chakaipa kuti madzimai akazvitakura kana ari kuyamwisa vabaiwe nhomba. Mashoko aya atsinhirwawo nevaive mukuru wechipatara cheChitungwiza Dr Enoch Mayida vati madzimai ari kuyamwisa anokwanisa kubayiwa nhomba uye vakatiwo madzimai akazvitakura asiri kurwarisa nezvirwere zvakaita seBP, shuga kana kunzwa dzungu anokwanisa kubayiwa nhomba. Hatina kukwanisa kubata mutauriri webazi rezvehutano vaDonald Mujiri avo vanga vachinzi vari mumusangano. Mukuru mubazi rezvehutano mudunhu reMashonaland West Dr Gift Masoja vanoti kusvika parizvino madzimai akazvitakura akabatwa nechirwere cheCovid-19 anosvika zvikamu makumi maviri nezvitanhatu kubva muzana uye madzimai matatu akazvitakura vakafa nechirwere ichi. No media source currently available 	https://www.voashona.com/a/vamwe-kumhangura-voramba-kubaya-nhomba-yecovid-19-madzimai-akazvitakura-neari-kuyamwisa/5979740.html
business	Nyanzvi Dzinoti Huori neMitemo Isina Kujeka Zvodzosera Nyika Kumashure paNyaya yeZvicherwa	Mutungamiri wenyika VaEmmerson Mnangagwa vanoti chido chavo ndechekuti zvicherwa zviunze mari inosvika mabhiriyoni gumi nemaviri panosvika gore ra2023. VaMnangagwa vakataura mashoko aya svondo rapera pakunyoreranwa kwechibvumirano chekuchera lithium pakati pekambani yekuChina ye Zhejing Hayou Cobalt neyekuAustralia inonzi Prospect Resources Limited. Kambani yekuChina yakabhadhara mari inosvika mamiriyoni mazana mana nemakumi maviri nemaviri kana kuti US422 million. Mugodhi weLithium uyu unonzi Arcadia Mine. Ko Zimbabwe yakakomborerwa nezvicherwa zvakaita segoridhe, Lithium, koromo, mangoda, platinum nezvimwe ingakwanise kuona chouviri sei pazviri uye nyanzvi munyaya dzezvehupfumi dzinooona sei chibvumirano chitsva ichi? Nyanzvi munyaya dzezvehupfumi Muzvinafundo Gift Mugano vanoti chibvumirano ichi chakakosha asi vanoda kuita zvechioko muhomwe ndivo vanopa kuti vanhu vasade kupinda munyika kuzotanga mabhizimisi. Mashoko aya atsinhirwa nenyanzvi munyaya dzezvehupfumi Doctor Prosper Chitambara vanoshanda nesangano eeLabour and Economic Development Research Institute avo vatiwo zvinorwadza kuti nyika haina zvakawanda zvairi kuwana mukutengesa zvivanikwa vakati panoda kuumbwa masangano ekuti pasaitwe huori. Vatiwo makambani akawanda anochera zvicherwa ari kunzi ambomira kubhadhara mitero zvopa kuti nyika inyanye kurasikirwa nemari. Vanoona nezvekufambiswa kwemabasa musangano reAnti Corruption Trust of Southern Afica VaAlois Chaumba vanoti zvakakosha kuti pazvibvumirano zvakadai, hurumende inyatsobude pachena kuti zvinofamba sei pazvibvumirano zvakadai kumisa nyaya dzehuori. Imwe nyanzvi munyaya dzezvehupfumi VaVictor Bhoroma vanoti Zimbabwe inofanira kukurudzira vekunze kuti vakwenenzvere zvicherwa zvavo munyika kuti nyika iwane mari yakawanda nekuvamba mabasa. Zimbabwe iri kuyedza kuita chibvumirano chakadai nekamabani yeZimplats kuti ikwenenzvere chiwanikwa ichi munyika kuti nyika iwane chouviri. Asi izvi zvave nemakore akawanda zvichiyedza kuitwa kubva mushakabvu Robert Mugabe vachiri mutungamiri wenyika. Sezvo Zimbabwe iri makara asionane nedzimwe nyika dzakabudirira dzakatemera vatungamiri venyika zvirango, makambani ekuChina akawanda ndivo ave kuchera zviwanikwa munyika zvinosanganisira mangoda kwaMarange nezvimwe. No media source currently available   	https://www.voashona.com/a/nyanzvi-dzinoti-huori-nemitemo-isina-kujeka-zvodzosera-nyika-kumashure-panyaya-yezvicherwa/6373137.html
health	Mishonga yeNhomba yeCovid-19 Yosvika neMuvhuro Ichibva kuChina	Zimbabwe ichatanga kugamushira mishonga yenhomba yekudzivirira denda reCovid-19 kubva kuChina nemusi weMuvhuro unouya uye vamwe vashandi vezvehutano vanoti mushonga uyu unofanira kutanga waongororwa usati hwapihwa kwavari pamwe neveruzhinji. Vachitaura mushure memusangano wedare remakurukota wekutanga gore rino, gurukota rinoona nezvekuburitswa kwemashoko, Seneta Monica Mutsvangwa, vakati mishonga yava kapihwa pachena neChina pamwe nemimwe yakatengwa nehurumende ichatanga kusvika munyika svondo rinouya nemusi weMuvhuro. Vakatiwo mumwe mushonga unotarisirwa kusvika munyika musi wa1 Kurume uye hurumende ine chinangwa chekubaya vanhu mamiriyoni gumi kuvadzirira kuCovid-19 ichitanga nemachiremba, vakoti nevamwe vanoshanda muzvipatara. Nyanzvi nevashandi vehutano vanoti hurumende iri kutora matanho akanaka pakuunza mishonga iyi asi panofanira kuitwa ongororo yekuti inoshanda zvakanaka here muZimbabwe. Mutungamiri wesangano rinomirira vakoti, reZimbabwe Nurses Association, VaEnock Dongo, vanoti kunyange hazvo vari kufara kuti hurumende iri kuvatungamidza pamberi pakutanga kubaiyiwa nhomba yeCovid-19, panofanira kutangwa paitwa ongororo yekuti mushonga uyu unoshanda muZimbabwe here vasati vabaiwa veruzhinji. Vaimbove gurukota rezvehutano muhurumende yemubatanidzwa, zvakare vari munyori anoona nezvehutano muMDC Alliance, Dr Henry Madzorera, vanotsigirana naVaDongo vachiti zvakosha kuti hurumende iite ongororo yekuti mushonga uyu unoshanda zvakadii muZimbabwe. Mutungamiri werimwe remasangano anomirira vanachiremba, reMedical and Dental Private Practitioners Association, Dr Johannes Marisa, vaudza Studio 7 kuti kuongorora mushonga uyu usati watanga kushandiswa kunodzivirira. Asi Amai Mutsvangwa vanoti hurumende ichatevedza hunyanzvi hwesainzi panyaya dzemishonga yekudzivirira Covid-19. VaDongo vanoti kunyange hazvo vasati vave neruzivo hwekuti hurongwa hwekubaya vanhu nhomba yeCovid-19 huchafamba sei kana kutanga rini, havawoni sekuti zvinganetse kubaya vanhu sezvo vagara vachibaya vanhu nhomba dzezvimwe zvirwere. Kunze kwemishonga iri kubva kuChina, Amai Mutsvangwa, vakazivisawo kuti hurumende ine hurongwa kwekutenga mishonga yeCovid-19 kubva kuIndia neRusssia. Amai Mutsvangwa vanoti Zimbabwe ichatumira ndege kuChina kunotora mishonga yenhomba yeCovid-19 kuitira kuti ipinde munyika musi waKukadzi 15, 2021. Nyanzvi munyaya dzehutano dzinoti nhomba dziri kubva kuChina hadzisati dzaitwa ongororo muZimbabwe yekuona kuti inoshanda zvakadii sezvinodiwa nemitemo yenyika mishonga iyi isati yapihwa veruzhinji munyika. Ongororo idzi dzinotora mwedzi yakati kuti dzichiitwa pachikwata chevanhu mishonga iyi isati yapihwa veruzhinji. Asi munyori mubazi rezvekuburitswa kwemashoko, VaNick Mangwana, vanoti zvinhu zvose zviri mugwara. No media source currently available 	https://www.voashona.com/a/chinese-covid-19-vaccines-arrive-in-zimbabwe-february-15-2012/5773261.html
sports	Hatina chekutaura: Zifa	  MUTAURIRI weZimbabwe Football Association – Xolisani Gwesela – anoti havana chekutaura zvichitevera kumbomiswa basa kwaitwa vatungamiri veZifa neSports and Recreation Commission (SRC) nhasi.   Achibvunzwa neKwayedza kuti Zifa inoti kudii nedanho ratorwa neSRC, Gwesela anoti, “Handikwanise kupindura mubvunzo iwoyo, kana muchida kuziva zvakawanda taurai neSRC mubvunze zvose vanokubatsirai.”   Nhasi mangwanani SRC yazivisa nezvekumisa kwayaita basa bhodhi reZifa nekuda kwezvikonzero zvakawanda izvo iri kupomera sangano renhabvu iro rinotungamirirwa naFelton Kamambo.   Zvimwe zvezvikonzero zvamisirwa Zifa basa zvinosanganisira kusashandisa nemazvo mari yeveruzhinji pamwe nekutadza kupa umboo hwekuti mari iyi yakashandiswei, kutumira zvikwata zvenyika kunokwikwidza kumitambo yakasiyana kunze zvisina kupihwa mvumo sezvinodiwa pasi pemutemo wekurwisa denda reCovid-19 uye mashoko ekushungurudzwa kwevaridzi vepembe vechidzimai.   Nyika yamirira kuona kuti sangano reFifa richatora matanho api kuZimbabwe sezvo isingatendere kuti hurumende dzipindire munyaya dzenhabvu.	https://www.kwayedza.co.zw/hatina-chekutaura-zifa/
politics	Dare raMejastiriti Robvumidza Crisis in Zimbabwe Coalition Kuratidzira Mushure Mekumborambidzwa neMapurisa	Dare ramejasiatiriti muHarare nemusi weMuvhuro rakatura mutongo wekubvumidza sangano reCrisis In Zimbabwe Coalition kuti riratidzire kusafara kwaro nekunonoka kuri kuitwa nehurumende kuvandudza mitemo inobata sarudzo munyika. Mutongi wedare ramejasitiriti VaLanzini Ncube vakatura mutongo wekuti sangano reCrisis In Zimbabwe Coalition rienderere mberi nehurongwa hwaro hwekuratidzira muHarare neChitatu mushure mekunge sangano iri rarambidzwa nemapurisa kuratidzira richinzi rinozokanganisa runyararo muguta. Mutongi wedare ati kuratidzira uku kuri kuenderere mberi vachiti bumbiro remitemo rinobvumidza vanhu kuratidzira uye mapurisa haafanire kufungidzira kuti vanhu vachapara mhosva ivo vasina chokwadi nazvo. Sangano reCrisis in Zimbabwe Coalition rakarambidzwa kufora muHarare nemapurisa mushure mekuvazivisa kuti nhengo dzaro dzichazofora dzichiratidza kusafara kwadzo nekunonoka kuri kuita hurumende kuvandudza mitemo inobata sarudzo. Sangano iri rinoti mitemo yesarudzo inofanira kuvandudzwa kuitira kuti iringane nebumbiro idzva renyika pamwe nezviga zvinobata nyaya dzesarudzo zvakatarwa nesangano renyika dziri kuchamhembe kweAfrica re SADC kana kuti SADC Principles Governing the Conduct of Democratic Elections. Mutauriri weCrisis in Zimbabwe Coalition, VaThabani Moyo vanoti vafara zvikuru nemutongo waturwa nedare. Zvichakadaro, imwe nyanzvi munyaya dzezvematongerwo enyika uye vachishanda vakazvimirira VaDavid Nyamanhindi vaudza Studio 7 kuti zviri kuitwa nemapurisa zvekurambidza misangano izvi zvinhu zvagara zvino zivikanwa kuti ndizvo zvavanoita pose panenge pave kuendwa kusarudzo vachiti mapurisa haafanire kuve nedivi raanorerekera. Zvichakadaro, mutongi wedare uyu audza mapurisa kuti achengetedze nhengo dzeCrisis in Zimbabwe Coalition padzichange dzichifora muHarare neChitatu. No media source currently available 	https://www.voashona.com/a/zimbabwe-matongerwo-enyika/4339008.html
business	VaNick Mangwana Vovimbisa Nhepfenyuro Dzakawanda paHurukuro yeVOA neZimbabwe Television Network	Munyori mukuru mubazi rezvekuburitswa kwemashoko, VaNdabaningi Nick Mangwana, vanoti hurumende ichavandudza mitemo inombunyikidza vatori venhau uye mashandiro avo zvekuti vari kutarisira kuti mukupera kwegore kunenge kwave nedzimwe nhepfunyuro makumi maviri nena. VaMangwana vakataura mashoko aya pachirongwa che Zimbabwe Television Network ichishanda neVoice of America chinonzi Fourth Estate chaive nedingindira rekuti, Mapping Zimbabwe’ Media Landscape nezuro manheru. Vakatiwo vanoda kuti mabasa ekutapwa nekuburitswa kwenhau avandudzwe kuti pave nemakambani akawanda nemaredhiyo, materevhizheni nemapenhau vachiti izvi zvinoita kuti vana vakawanda vanobva muzvikoro zvepamusoro vawane mabasa. Vakatiwo vanoda kuona nhepfenyuro dzemumatunhu dzichivhurwa vachiti izvi zvichabatsirawo kana vasiri mumabasa enhau. VaMangwana vakatiwo izvi zvinobatsira zvikuru mukushambadza nyika pasi rese. Mupepeti wenhau weZim Fact Platform, VaChris Chinaka, vakatiwo vanotambira mashoko ehurumende aya nemufaro. Vachitaurawo pachirongwa ichi, VaChinaka vakati chimwe chave kunetsa munyika inyaya yekuti munhau mave kufambiswa mashoko asiri echokwandi akawanda. Vakati zvino suwisa kuti vazhinji munyika havachina chivimbo nezvinobuda mumapenhau. VaChinaka vakati chakakosha kuti vatapi venhau vanyore nhau sekutaurwa kwadzinenge dzaitwa kwete kuisa pfungwa dzavo. Mutori wenhau anoshanda akazvimirira, Muzvare Grace Mutandwa, akatiwo haafari nemashandire ari kuita vatori venhu munyika achiti mihoro yavo iri pasi izvo ati zvinokanganisa mashandire avo. Vamwe vakataurawo pachirongwa ichi, ndiVaJeoff Nyarota, vakamboita mupepeti wemapepanhau akaita seChronicle neDaily News avo vakati vanoona sekuti mabasa ekutapa nhau aderera munyika uye kuti pane kupokana pakati pevatapi venhau vanoshandira mapepanhau ehurumende neavo vanoshanda vakazvimirira. Mumwe mupepeti mukuru mukambani yeZimpapers, varidzi veZTN, VaWilliam Chikoto, vakati mukaha uyu wakawedzera muna2000 zvichitevera kuumbwa kwebato guru rinopikisa reMDC muna 1999 asi vakati kambani yavo inoedza napose painogona kuita basa nemazvo. Vanoona nezvekufambiswa kwezvirongwa musangano reMedia Instutitute of Southern Africa, VaNyasha Nyakunu, vakati chikuru chavakatarisira kuona hurumende ichashandura mitemo inombunyikidza vatapi venhau vachiti izvi zvinoita kuti vaite basa ravo nemazvo. Chirongwa ichi chakatepfenyurwawo panhepfuro dzeVoice of America uye VaChinaka vakati mushandirapamwe weVOA neZimpapers wakanaka chose uye unokurudzirwa sezvo uchiratidza pachena kuti Zimbabwe yazvipira kushanda nedzimwe nyika. Aka hakasi kekutanga makambani aya achishanda pamwe sezvo muna Nyamavhuvhu akaita chimwe chirongwa zvakare ichi chakaburitswa pasi rese kusanganisira paVOA nedzimwe nhepfenyuro dzainoshanda nadzo apo pakaitwa gakava rekutanga munyika musarudzo dzemutungamiri wenyika kunyangwe vamwe vatungamiri vakaita saVaEmmerson Mnangagwa veZanu-PF naVaNelson Chamisa vasina kupinda muhurongwa uhu. No media source currently available  	https://www.voashona.com/a/vanick-mangwana-vovimbisa-nhepfenyuro-dzakawanda-pahurukuro-yevoa-nezimbabwe-television-network/4610427.html
sports	Tichapedzerana neAlgeria: Darikwa	  MUTAMBI wemaWarriors neNottingham Forest yekuEngland – Tendayi Darikwa – anoti sechikwata, havasi kutya Algeria iyo yavachasangana nayo mumitambo miviri yekurwira tikiti rekuenda ku2021 Africa Cup of Nations.   MaWarriors nemaDesert Foxes eAlgeria zviri kubandana mumitambo miviri – wekutanga wacho uriko nhasi manheri kuAlgeria kozoti wechipiri uchatambirwa muno kunhandare yeNational Sports Stadium nemusi weMuvhuro.   MaWarriors ari kufanirwa kuwana zvibodzwa zvakawanda kubva mumitambo miviri iyi kana achida kuzobudiria kuenda kumakwikwi e2021 AFCON kuCameroon.   Achitaura neKwayedza vatarisana nemutambo wekutanga, Darikwa anoti vanozviziva kuti Algeria ndiyo shasha yemuAfrica, asi havasi kuitya nekuti ivo vakagadzirira.   “Isu tiri kuzvitemba, tine vatambi vepamusoro vanogona uye tinoziva kuti tichakonzeresa kuno.   “Chinangwa chedu kuti tibve kuAlgeria tiine mapoinzi matatu uye kana tikakundikana tidzoke taita mangange hedu tozopedzisa basa tauya kumusha.   “Tinoziva kuti zvichange zvisiri nyore hazvo asi isu ticharwa,” anodaro Darikwa.   Anoti kutamba achimirira nyika yake zvine chiremerera.   “Mitambo yenyika iyi yakakosha chaizvo uye ine chiremerera chikuru. Saka isu tinoikoshesa,” anodaro Darikwa.   Zimbabwe neAlgeria zvose zviri muGroup H rine zvimwe zvikwata zvinoti Botswana neZambia.   Pari zvino maWarriors atamba mitambo miviri izvo zvaona achiita mangange 0-0 neBotswana mumutambo wakatambirwa muno ndokuzokunda Zambia 2-1 kuZambia.	https://www.kwayedza.co.zw/tichapedzerana-nealgeria-darikwa/
sports	Juventus inotora mukombe: Messi	anoti Juventus inogona kuhwina mukombe weChampions League mwaka uno ichitadzisa chikwata chake cheBarcelona zvichitevera kutenga kwayakaita Cristiano Ronaldo uye achiti Real Madrid haichisina mukana.   Achitaura neRadio Catalunya pachirongwa cheTot Costa, Messi anoti, “Real Madrid chimwe chezvikwata chakasimba pasi rese uye ine nevatambi vepamusoro, asi nhau yekuti Ronaldo haasisiko zvichavatadzisa zvakawanda.   “Ronaldo ave kuJuventus saka zvave kutobatsira chikwata ichi kurwira mukombe uyu weChampions League uye nechikwata chavainacho chakasimba zvikuru.”   Messi anobvuma kuti akashamiswa kunzwa kuti Ronaldo aenda kunotambira nhabvu yake kuItaly mwaka uno achiti, “Handina kumbobvira ndazvifunga kuti haachatambire Madrid. Uye handina kumbobvira ndafunga kuti achaenda kuJuventus. Paive nezvikwata zvakwanda zvaimuda asi handina kumbofunga kuti Juventus chingave chimwe chacho. Zvakandishamisa zvikuru.”   Achibvunzwa kuti anogona kufunga kubva achienda kune chimwe chikwata here achisiya Barcelona – shasha iyi iyo yakambonzi inodiwa nezvimwe zvikwata zvinosanganisira Chelsea, Manchester City nemanchester United kare – inoti: “Ndine zvese zvandinoda kuno. Ndaive muchikwata ichi kubvira ndichiri nemakore 13 ekuberekwa chaiwo.   “Ndiri muchikwata chikuru pasi rese, vana vangu vakazvarirwa kuno uye handina chekubvira ndichienda kumwe.” – SportsMail Football	https://www.kwayedza.co.zw/juventus-inotora-mukombe-messi/
business	Chikwata cheCommonwealth Chotarisirwa muNyika neMugovera Kuzoona Kana Zimbabwe Yave Kukodzera Kutambirwa Zvakare muSangano iri	Chikwata cheCommonwealth Assessment Mission chiri kutarisirwa kusvika munyika Mugovera kuzoongorora kana Zimbabwe yakakwanisa kuzadzisa zviga zvayakatemerwa kuti ikwanise kutambirwa zvakare mugungano iri. Commonwealth igungano renyika makumi mashanu nenhanhatu iri, zhinji dzacho dziri dzaimbove pasi pehutongi hweBritain. Mashoko akaburitswa padandemutande reTwitter nebazi rezvekudyidzana nedzimwe nyika anoti chikwata ichi chichange chiri munyika mushure mekukokwa nemutungamiri wenyika, VaEmmerson Mnangagwa kuti chione nhanho dzafambwa neZimbabwe kubva zvayakanyorera kuti ibvumidzwe kudzoka mugungano iri muna 2018. Bazi iri rinoti chikwata ichi, icho chichange chichitungamirwa nemutevedzeri wemunyori mukuru wesangano iri, Muzvinafundo Luis Franceschi, chichange chiri munyika kwesvondo rose kusvika musi wa 18 mwedzi uno. Chinotarisirwa kusangana nemutungamiri wenyika VaMnangagwa, gurukota rezvekudyidzana nedzimwe nyika, VaFrederick Shava, mamwe makurukota pamwe nevakuru vakuru muhurumende, uye masangano enhau pamwe nevamwe vane chekuita nenyaya iyi vanoonekwa sevakakodzera kusanganikwa navo nesangano iri. Studio 7 yakundikana kubata gurukota rezvekudyidzana nedzimwe nyika, VaShava, kuti tinzwe zvizhinji pamusoro pekushanya kwechikwata ichi. Zimbabwe yakabuda yoga mugungano reCommonwealth muna 2003 munguva yevaive mutungamiri wenyika mushakabvu VaRobert Mugabe mushure mekunetsana nenyaya dzekodzero dzevanhu. Nyanzvi mune zvematongerwo enyika, VaRejoice Ngwenya, vanoti hapana zvati zvashanduka, zvikuru panyaya dzekodzero dzevanhu, sezvo hurumende iri kuramba ichimbunyikidza vanhu uye kudzika mitemo inoomesera mashandiro emasangano akasiyanasiyana. VaNgwenya vanotiwo kuti sangano iri rinyatsonzwisisa mamiriro akaita zvinhu munyika rinofanirwa kusanganawo nevemapato anopikisa pamwe nevemasangano akazvimirira kuitira kwete kungogumira mukusangana nevehurumende chete. No media source currently available 	https://www.voashona.com/a/6830594.html
health	Dzimwe Mhuri Dzowana Raramo neKugadzira Zvinodzivirira Covid-19	Panguva apo vakawanda vari kusiya mabasa vamwe vachienda kumamisha nekuda kwekuvhingidzwa nechirwere cheCOVID-19, dzimwe mhuri dziri kuwana raramo yakanaka nekugadzira mamasiki ayo dzinotengesa. Mumwe mugari wekuSunningdale muHarare, Baba Edson Masoramuvari kugadzira pamwe chete nemudzimai wavo mamasiki avari kutengesera kumakambani pamwe neveruzhinji. Baba Musora, avo vane makore makumi matanhatu nemasere ekuberekwa, vanoti kosi yavakaita yekusona yakavavhurira mukana pakatanga kuvharirwa vanhu mudzimba nekuda kwechirwere cheCOVID-19. Lockdown yauya hatina kusvika pakuitwa lockdown nepfungwa zvese. Takatanga kugadzira ma washable masks taona kuti acho ari kugadzira ari kutengeswa achingoraswa mubhini. VaMasora, avo vane vana vanomwe vanoti bhizimusi ravo riri kufamba zvakanaka nekuda kwemamasiki avo anomhanyirwa neveruzhinji nekuda kwemagadziro akanaka avanoaita pamwe nemutengo wakachipa. Takawana contract yema 100 masks ku Joiner City. Nzira dzekuti zvinhu zvedu zvimhanye ndezvekutsvaga ma orders kubva kuma kambani. Ndizvo zvinoita kuti zvinhu zvedu zvifambe. Mudzimai wavo, Amai Jennifer Masora, vanoti dambudziko ravari kuona nderekuti mamasiki ane ngozi pahutano hwevanhu vane huchapa uye vachifarira akagadzirwa nemicheka ine mavara matema. Ma mask akanaka anotidzivirira COVID asi dambudziko randiri kuona pane vakawanda nderekuti havasati vakuita hutsanana. Unonyatsotarisa oona kuti mask iyi yaane mazuva haizivi kuwachwa. Ndiro dambudziko randiri kuona. Amai Masora vanoti kushingairira pane zvavari kuita kwayambutsa vakawanda. Iye zvino murairidzi chaiye ndinotomukunda kuita mari, kunyanya iyo nguva ino yakaoma kudai. Vese vari mumahofisi ndinovakunda kurarama. Handiende mu queue ku bhanga kunotora mari. Munhu anouya nejira rake ndomusonera, oenda ku bank ouya ondipa mari. Mumwe mudzimai ari kurarama nekutengesa mamaisiki, Amai Naomi Chinhaire, vanoti zvekuzarirwa mumba ne lockdown zvakavapa mazano avakanga vasingambofungiri. Ndinoshandisa ma tailors ekumakambani mahombe vanondipa pfungwa dzekugadzira zvinhu zvakakodzera zvekuti kana uri kunze uku zvinhu zvako zvinotengwa zvakanaka. Ndinoshandisa pattern nyowani yekuti munhu anotenga asingagunun’une. Amai Chinhaire vanoti mhuri yavo yatove neraramo inodarika yavaive nayo kutanga kwegore rino. Handidi kunyepa, zvinhu zvangu zviri kufamba. Dzimwe nguva ndinobuda mumba kuma seven kuseni ndoenda pandinongomira. Panguva diki diki zvinhu zvangu zvinenge zvapera. Pamwe ndinobuda ndine ma masks anosvika 50 asi ndinodzoka ese apera. VaTitus Doyce vanofarira zvigadzirwa zvemamasiki Amai Chinhaire. Ma mask aya tinoada nekuti unonyatsofema zvakanaka, uye kana uri pane vanhu vanenge vachingokubvunza kuti wakaiwana kupi. Kana wakaburitsa mari unofanira kugutsikana nechinhu chaunenge watenga. Pasi pemutemo weZimbabwe munhu wese anofanira kufamba akapfeka masiki kumeso kwake kana ari pane veruzhinji, senzira yekuzvidzivirira kubva kuchirwere cheCovid-19. Sangano rehutano pasi rese reWorld Health Organisation rinoti mamasiki chinhu chinofanira kugara chakashambidzika uye haifaniri kuchinjanwa. No media source currently available 	https://www.voashona.com/a/dzimwe-mhuri-dzowana-raramo-nekugadzira-zvinodzivirira-covid-19/5510404.html
sports	Tatarisa caf: Mapeza	  MURAIRIDZI weFC Platinum, Norman Mapeza, anoti pachine basa guru kuti chikwata chake chibudirire kukunda mumutambo weCAF Champions League sezvo izvi zvichida makore akawanda ekutamba nhabvu yepamusoro.   Mashoko aMapeza anotevera kuhwinha kwakaita FC Platinum mukombe weCastle Premiership kechipiri mwaka uno zvichireva kuti kuti chikwata ichi ndicho chichange chichimirira Zimbabwe kuChampions League.   Pure Platinum Play, sezita remadunhurirwa reFC Platinum, iri kudzokera mumutambo uyu mugore rechipiri rakatevedzana asi mumakwishu egore rino haina kunyatsotamba zvakanaka sezvo yakaburitswa kumapreliminary round nePrimero de Agosto yekuAngola.   Nguva pfupi yadarika, mukushi wemashoko wechikwata ichi – Chido Chizondo – akati shuviro yavo kuve chimwe chezvikwata zvikuru muAfrica panyaya dzenhabvu uye kurongeka pazvese zvavanoita.   Mapeza – uyo achiri akagara mudenga rechinomwe zvichitevera kuhwina kwavakaita mukombe weCastle Premiership – anoti, “Dai pasina Mwari zvisina kumbogoneka, tinomutenda nekumutungamira kwaakatiita.”   Muchina wemajuzi, sezita remadunhurirwa raMapeza, anoti shuviro yechikwata chake kuti chihwine mitambo yese yachinokwikwidza muno kuti chigowana mukana wekumisidzana nezvikwata zvikuru zvemuAfrica.   “Isu chatinoda kuti tihwine mikombe yese inokwikwidzwa muno kuti tigowaniswa mukana wekukwikwidza muAfrica nekuti ndimo mune zvese, vatambi vedu vanokwanisa kuonekwa nezvimwe zvikwata uye zvinounza mari kuchikwata chedu,” anodaro Mapeza.   Kunyangwe hazvo Mapeza achiti anofara nekudzokera kwavari kuitwa kumutambo weChampions League, muchinda uyu anoti pachiri nendima refu inoda kusakurwa kuti FC Platinum ikwanise kuzohwinawo mutambo uyu.   “Hazvingoitike nyore, zvinoda makore akawanda muchitamba nhabvu yepamusoro muchivaka kuti mugoverengwa pane zvimwe zvikwata zvikuru zvemuAfrica,” anodaro.   Munhorowondo yake yekurairidza nhabvu, Mapeza akwanisa kuhwina mikombe mitatu yepremiership ari murairidzi – miviri yacho iyo yaahwina neFC Platinum kozoti umwe waakahwina neMonomotapa mugore ra2008.   Pavarairidzi vese vari kurairidza nhabvu muno parizvino, Mapeza ndiye zvakare ane mikombe yakawanda yePremier League achiteverawa naLloyd Chitembwe naJoey Antipas avo vakahwina kamwe chete nezvikwata zvavo zvinoti CAPS United uye neChicken Inn.   Achibvunzwa neKwayedza kuti achakwanisa kuita zvakaitwa naKalisto Pasuwa here paakahwinha mukombe wePremier League makore mana akatevedzana apo airairidza Dynamos, Mapeza anoti, “Isu tinongotenda Mwari nekuhwina kwatakaita chete.”	https://www.kwayedza.co.zw/tatarisa-caf-mapeza/
politics	Britain Inoti Inoshuvira Sarudzo Dzakachena muZimbabwe	Mumiriri weBritain muZimbabwe Amai Catriona Laing vanoti nyika yavo inoshuvira kuti muZimbabwe muve nesarudzo dzakachena dzinotambirwa nevanhu vose vachiti Britain iri kutarisa nemaziso matsvuku kuti hurumende ichawana sei michina yeBiometric Voter Registration. Vati nyika yavo inonzwisisa kuchema-chema kwemapato anopikisa panyaya yekuti michina iyi inofanirwa kuwanikwa nenzira yakajeka.\n\nVachitaura neStudio 7 parutivi pechiitiko chekukumikidzwa zviri pamutemo kwembatya nemimwe midziyo inoshandiswa pakurwisa moto muBulawayo nemusi weMuvhuro Ambassador Laing vati nyika yavo inoshuvira kuti Zimbabwe itevedzere hwaro hwesarudzo hwenyika dzeSADC uyewo kuti iteerere zvakataurwa nevesangano reAfrican Union kuti zvinofanirwa kugadziriswa kuti munyika muve nesarudzo dzakachena.\n\nAmai Laing vati hururmende yeBritain haingakwanise kupindira padanho rakatorwa nehurumende rekuti ndiyo ichatenga michina inoshandiswa pakuita Biometric Voter Registration asi vati muzinda wavo uri kutevera wakatarisa nemaziso matsvuku kuti izvi zvichaitwa nenzira yakajeka. Amai Laing vange vari munyarikani pachiitiko chekukumikidzwa kwembatya nemichina inoshandiswa pakurwisa moto kukanzuru yeguta reBulawayo nevesangano reOperation Florian rinove sangano rekuBritain rinoshanda rakazvimirira rega mukubatsira vanhu vemunyika dzakasiyana-siyana munya dzekurwisa moto.\n\nAmbaasador Laing vatenda vaShephard Ndlovu vanove chizvarwa cheZimbabwe asi vachishanda vari kuBritain avo vakabatsira kuti hukama pakati pekanzuru yeguta reBulawayo nesangano reoperation Florian huvepo. Vati kunyange hazvo hukama pakati pehurumende yeZimbabwe neyeBritain huchimbonetsa rubatsiro rwakapiwa nesangano reOperation Florian hunoratidza kusimba kunoramba kwakaita hukama pakati pevanhu venyika mbiri idzi.\n\n\nKanzuru yeguta reBulawayo yakatanga hukama nesangano reOperation Florian mugore ra2009 uye kubvira muna 2011 kusvika pari zvino, kanzuru iyi yawana motokari gumi dzekurwisa moto uye vashandi vayo vachidzidziswawo nezvekurwisa moto.\n\nVaMartin Moyo meya weguta reBulawayo vati rubatsiro rwavari kuwana kubva kusangano reoperation Florian rwakakosha zvikuru kuchitariswa dambudziko rekushikwa kwemari munyika vachitiwo rubatsiro urwu runoita kuti guta ravo rifambirane nemamwe maguta pasi rose munyaya dzekurwisa moto.\n\nPasi pehukama hwesangano reOpertaion Florian kanzuru yeguta reBulawayo yave kushanda nemamwe makanzuru emamwe madhorobha uye kwemavhiki maviri apfuura, vamwe vashandi vezvemoto vemakanzuru aya vange vachiita zvidzidzo zvakasiyana-siyana zvine chekuita nekudzivirira moto.\n\nVaKhumbulani Ndlovu avo vanove Leading Fire Officer muguta reBulawayo vaudza Studio 7 kuti vari kufara zvikuru nezvidzidzo zvaawana uye vave neshungu dzekushandisa zvavakadzidza kuti vabatsire vagari vemuBulawayo.\n\nRubatsiro rwawanikwa nekanzuru yeguta reBulawayo kusvika pari zvino rwakakosha madhora anopfuura mamiriyoni maviri nezviuru mazana mashanu. No media source currently available 	https://www.voashona.com/a/zimbabwe-matongerwo-enyika/3783932.html
sports	Musamhanyire kuSA: Bosso	  VATAMBI venhabvu vemuzvikwata zvakasiyana zvinokwikwidza muno vokurudzirwa kuti vasangomhanye kuenda kunotambira kunze kwenyika vasati vaibva nekuti zvinogona kuzovagozhera sezviri kuitika kune vamwe vavo.   Kurudziro iyi yakapihwa nemutevedzeri wasachigaro weHighlanders FC, Modern Ngwenya, muhurukuro yaakaita neKwayedza achiti kune vamwe vatambi vemuno vari kumhanyira kunyika dzakaita seSouth Africa uko vanonotatarika zvikuru.   “Chiri kukuvadza vatambi vedu ndechekuti hongu kuenda kunotambira kunze kunodiwa, unogadzira zita rako uye unowana mari yakawanda worarama hupenyu hwakanaka, asi kunze uko kunopisa.   “Isu muno ndisu tinobika vatambi venhabvu, kuSouth Africa hakubikwe vatambi, uko kunodiwa vatambi vakaibva kare chete. Saka vedu vanoenda ikoko vasati vanyatsoibva vosvika votatarika, wozoona mutambi adzoka muno nekuchimbidza bhora rake raurayiwa, vamwe vanobva vatopera zvachose,” anodaro Ngwenya.   Vamwe vevatambi vakamboenda kunotambira kunze kwenyika vakakurumidza kudzoka vanosanganisira Prince Dube weHighlanders uyo akambobva akanotambira kuSouth Africa uko akatatarika zvikuru ndokuzodzoka.   Milton Ncube – uyo aimbotambira Highlanders zvakare – akaenda kuSouth Africa asi haana kumbogara nguva refu ndokudzoka nekuchimbidza akatanga kutambira zvikwata zvemuno.   Denver Mukamba naRodwell Chinyengetere vakambonozama mhanza zvakare kunze kwenyika asi vakadzoka misoro imire.   Ngwenya anoti vakamboyambira Dube – uyo ari kupisa parizvino mumitambo yeCastle Premiership – kuti asamhanye kuenda kuSouth Africa sezvo akange asati anyatsoibva asi haana kuterera.   Dube mugore ra2017 akabva ndokuenda kuSupersport United yekuSouth Africa uko akanotatarika zvikuru ndokumboendeswa kuBlack Leopards nechikwereti asi hapana chakabudako.   Mugore ra2018, akadzoka kuBosso zvakare akatambirwa nemaoko maviri ndokutanga kubikwa patsva.   “Prince takambomuudza kuti usamhanye kuenda chimbomira umbobikwa futi, asi haana kuterera. Akaenda akadzoka semwana wedu takamutambira uye tiri kumuvaka patsva.   “Iye zvino ndiye mutambi ari kupisa muCastle Premiership. Hakuna mumwe anomukunda parizvino, ari muchikwata chedu totoziva kuti tinohwina chete,” anodaro Ngwenya.   Zvakadai, svondo rino Bosso iri kusangana neZPC Kariba mumutambo weChibuku Super Cup semi-final uyo uchatambirwa kunhandare yeBarbourfields kuBulawayo.	https://www.kwayedza.co.zw/musamhanyire-kusa-bosso/
politics	Ko Vanhu Gumi neVanomwe Vabviswa Pazvirango neAmerica Ndivanani?	Kunyangwe hazvo America yakatemera zvirango vamwe vanhu vana nezuro kusanganisira mwana wemutungamiri wenyika VaEmmerson Mnangagwa, Emmerson Mnanngagwa Junior, pane vamwe vanhu kunyanya vaive muhurumende vakabviswa pazvirango. Vanhu ava vanoti Amai Flora Buka, VaIgnatious Morgan Chombo, VaNicholas Tasungunurwa Goche,naVaRugare Aleck Ngidi Gumbo. Vamwe vabviswa vanosanganisira VaJaison Machaya, VaReuben Marumahoko, VaHerbert Murerwa nemudzimai wavo Amai Ruth Chipo Murerwa, VaKenneth Keparadza Mutiwekuzivam VaDavid Chapfika, VaPhineas Chihota, mwana waVaPatrick Chinamasa, Gamuchirai Chinamasa, Amai Abigail Damasane, VaAndrew Langa, mupurisa VaLevy Sibanda, Amai Hellin Mushanyuri Gono, mudzimai waVaGideon Gono, uye VaChenhamo Chakezha Chimutengende.	https://www.voashona.com/a/6873856.html
politics	Mutumbi waVaMugabe Wotarisirwa Munyika neChitatu Masikati	Mutumbi wevaimbove mutungamiri wenyika, VaRobert Mugabe, uchasvika muHarare neChitatu masikati uye ndipo pachaziviswa hurongwa kwekuradzikwa kwavo. Izvi zvaziviswa negurukota rezvekuburitswa kwamashoko, Amai Monica Mutsvangwa, mushure memusangano wedare remakurukota. Amai Mutsvangwa vati pane makomiti ehurumende ari kugadzirira hurongwa kwekuradzikwa kwaVaMugabe. Pavabvunzwa kuti sei zviri kutora nguva kutaura kucharadzikwa VaMugabe, Amai Mutsvangwa pamwe nekugurukota rezvekudyidzana nedzimwe nyika, VaSibusiso Moyo, vati hapana chinoshamisa pane zviri kuitika vachiti hurongwa hwekuradzikwa kwavo huchaziviswa mushure mekunge mhuri yaVaMugabe, iyo iri kuSingapore, yasvika munyika. Vati hurumende nemhuri yaVaMugabe zviri kuronga pamwe chete hurongwa uhu. Ukuwo mutauriri wemadzimambo edzinza raVaMugabe, Mambo Katizagombo, avo vanonzi Gibson Jenami, vati hapachisina makakatanwa pamusoro pekuvigwa kwaVaMugabe sezvo hurumende, ichitungamirirwa naVaEmmerson Mnangagwa, yave pamberi pezvose zvichaitwa. Ukowo Major General Trust Mugoba, avo vakashayawo svondo rapfuura, vacharadzikwa neChitatu panzvimbo inovigwa magamba yeHeroes Acre muHarare. Mune imwewo nyaya hurumende inoti pane zvizvarwa zveZimbabwe zana nemakumi manomwe nezvisere zvakabatwa batwa nemhirizhonga iri kuitika kuSouth Africa uye pane vanhu vaviri vekuZimbabwe vakashaya mumhirizhonga iyi. VaMoyo vati hurumende iri kuronga kuunza vanhu ava nemitumbi yevaviri ava kumusha. Hurumende inotiwo vashandi mubazi rezvehutano kusanganisira vana chiremba vakatobhadharwa mari yakawedzerwa neezvikamu makumi matanhatu kubva muzana yekuti vabatsirikane uye nhasi dare remakurukota raita chisungo chekuti bazi rezvehutano nemari zvigare pasi kuona kuti vashandi ava vapihwa mari dzinofadza. Gurukota rezvehutano, Doctor Obadiah Moyo, vati vachagara pasi nebazi rezvemari kuona kuti chisungo chedare remakurukota chatevedzwa. Vanachiremba vakatanga kuramwa mabasa svondo rapfuura vachitsutsumwa kuti mari dzavo dzemihoro hadzina zvadzichabatsira. No media source currently available 	https://www.voashona.com/a/body-of-ex-president-expected-in-zimbabwe-on-wednesday-afternoon/5077999.html
politics	VaDos Santos Varadzikwa Nhasi Vopinda Muchikwata cheVatungamiri veNyika dzemuAfrica Kusanganisira VaMugabe Vakafira Kunyika Dzakabudirira	Mutungamiri wenyika VaEmmerson Mnangagwa vabatana nhasi kuLuanda, Angola nevamwe vatungamiri venyika dzemuAfrica parufu rwevaive mutungamiri wenyika iyi, VaJose Eduardo dos Santos avo vakashayikira kuSpain musi wa 8 Chikunguru. VaDos Santos varadzikwa nhasi pazuva ravangadai vasvitsa makore makumi masere. Vamwe vatungamiri vange vari parufu apa vanosanganisira VaCyril Ramaphosa, South Africa, VaFelix Tshisekedi, DRC, uye mutungamiri wePortugal VaMarcelo Rebelo de Sousa. VaDos Santos vari pakati pevatungamiri venyika dzemuAfrica vakafira kunyika dzekumawirira nekumabudazuva vachirapwa sezvo zvipatara zvakawanda munyika dzavo nemuAfrica zvisina zvikwanisiro. Vamwe vatungamiri vakafira kunze vanosanganisira VaRobert Mugabe vakafira kuSingapore, VaLevy Mwanawasa vekuZambia vakafira kuFrance, VaMichael Sata vekuZambia zvekare vakafira kuBritain, VaMeles Zenawi vekuEthiopia vakafira kuBelgium, VaUmaru Musa Yar’Adua vekuNigeria vakafira kuSaudi Arabia. Ko chii chinopa kuti vatungamiri venyika dzemuAfrica vanorapwa kunze kana vachinge varwara uye dzimwe nguva kufa vari kunyika dzakabudirira? Vaimbova gurukota rezvehutano munguva yehurumende yemubatanidzwa Dr Henry Madzorera vaudza Studio 7 kuti vatungamiri venyika dzemuAfrica havaendese mari kumapazi ezvehutano sezvinosungirwa nechibvumirano chavakanyorerana cheAbuja Declaration. Chibvumirano ichi chinokurudzira hurumende kuti dziendese zvikamu gumi nezvishanu kubva muzana zvebhajeti kubazi rezvehutano. No media source currently available 	https://www.voashona.com/a/6720168.html
health	China Inoti Hapana Chizvarwa cheZimbabwe Chati Chabatwa neCoronavirus	China inoti hapana zvizvarwa zveZimbabwe zviri kuChina kusanganisira zvri kudzidza kunyika zvati zvabatwa neCoronavirus. China inotiwo iri kutora matanho kuitira kuti Zimbabwe isaite munhu anobatwa neCoronavirus. Vachitaura mushure memusangano wavaita negurukota rezveutano, VaObadiah Moyo, mutevedzeri wemumiriri weChina muZimbabwe, VaZhao Baogang, vati pari zvino havasati vawana shoko rekuti pane zvizvarwa zveZimbabwe zvawirwa netsaona yeCoronavirus iyi. VaBaogong vati nyika yavo iri kuita zvese zvaingagona kuchengetedza veruzhinji vari munyika yavo. VaBaogang vatiwo mukuedza kuona kuti chirwere cheCoronavirus hachisviki muZinbabwe, vari kukurudzira zvizvarwa zvekunyika yavo kuti zvimbomira kushanyira Zimbabwe. Vatiwo vanenge vauya vari kuvachengetedzwa kwemazuva gumi nemana kuti vasasangana neveruzhinji. VaMoyo vatenda zvikuru matanho ari kutorwa neChina mukuedza kudzivirira kuti Coronavirus isapinde muZimbabwe. VaMoyo vati vari kuwana rubatsiro rwakawanda vakatiwo China yazvipirawo kubatsira Zimbabwe kugadzirisa nzvimbo dzakatarwa kuti vanenge vabatwa nechirwere ichi, vachengeterwe. Kusvika pari nhasi, vanhu vanosvika mazana matanhatu varasikirwa nehupenyu nekuda kweCoronavirus, uye vanhu vanosvika zviuru makumi maviri nezvina vakabatwa nechirwere ichi kubva zvachaputika muChina gore rapera. Mubati wehomwe musangano ravanachiremba vanorwira kodzero dzevanhu, reZimbabwe Doctors for Human Rights, Doctor Norman Matara, vaudza Studio7 parunhare kuti zvakakosha kana China ichigadzirira kubatsira Zimbabwe sezvo isina kumira zvakanaka munyaya dzezvehutano. VaMoyo vazivisawo kuti hapana munhu ati abatwa nechirwere ichi mZimbabwe kunyange hazvo vanhu vanodarika mazana manomwe vari kuongororwa kana vakabatwa nechirwere ichi. VaMoyo vatiwo vari kukurudzira veruzhinji kuti vambomira kuenda kuChina pamwe nekune dzimwe nyika dzakatapurirwa chirwere ichi. Dzimwe dzenyika dzave neCoronavirus dzinosanganisira Malaysia, France, Canada, Belgium, Malaysia, America, Germany, Britain Japan nedzimwewo. No media source currently available 	https://www.voashona.com/a/china-says-no-zimbabwean-affected-by-coronavirus-in-china/5276917.html
health	VaMugabe Voudza Dzimwe Nyika Zvinoda Kuitwa muNyaya dzeHutano, Asi Vanamukoti muNyika Vachironga Kuramwa Mabasa	"Mutungamiri wenyika VaRobert Mugabe nemusi weMuvhuro vakavhura zviri pamutemo musangano webazi reUnited Nations rinoona nezvehutano kana kuti World Health Organization kuVictoria Falls wechimakumi matanhatu nesere kana kuti 67th Session of the WHO Regional Committee for Africa Conference. Asi pabva paita mhute munyika apo vanamukoti vakazivisa kuti vapa hurumende mavhiki maviri ekuti vave kuda kukanda mapadza pasi zvekare nenyaya yekusawirirana panyaya dzemihoro. Vachitaura pamusangano uyu VaMugabe vati nyika dzemuAfrica dzinofanira kutsvaga mari kuendesa mari kumabasa ezvehutano uye vatiwo Zimbabwe yakaedza kuita izvi nekuumba homwe yeAids levy yave kubatsirawo munyaya yekurapa chirwere chegomarara. Nyika dzemuAfrica dziri kukundikanawo chibvumirano chadzakaita kuAbuja, Nigeria muna 2001 chekuona kuti mari inosvika zvikamu gumi neshanu zvebhajeti yenyika zvaenda kunyaya dzezvehutano. Munyori mukuru weZimbabwe Nurses Association VaEnock Dongo vanoti havasi kufara nenya yekuti vamwe vanamukoti vanoita basa rehumaneja nevanodzidzisa vanotambira mari shoma zvichienzaniswa nevari pasi pavo kana vari pasi ava vakashanda maawa akati wandei pane akatarwa kana kuti e""over time"". Vanoti vanamukoti vakatoendesa tsamba kuHealth Services Board, bhodhi rinoona nezvemari dzavo vachitaura nezvekuda kuramwa mabasa kwavo. No media source currently available Asi mukuru weHealth Services Board Dr Lovemore Mbengeranwa vanoti vari kuziva dambudziko iri asi pari zvino hurumende haina mari. No media source currently available  "	https://www.voashona.com/a/zimbabwe-matongerwo-enyika/4004156.html
politics	Kurwisana Pakati peMauto eUkraine neRussia Kunonzwikwa muGuta Guru reUkraine reKyiv	Kuputika kwemabhambu pamwe nekurira kwepfuti kunonzi kwanga kuchinzwikwa neMugovera muguta guru reUkraine, reKyiv, apo mauto eRussia nemauto eUkraine akanga achirwira kuti guta guru iri rive pasi pavo. Vakuru veguta reKyiv vanonzi vadzika mutemo unorambidza kufambafamba kwevanhu kubva nenguva dza 5 manheru kusvika nenguva dza 8 mangwanani ezuva rinotevera. Vakuru muhurumende yeUkraine vari kukurudzira zvizvarwa zvenyika iyi kuti zvibatsire kudzivirira guta reKyiv kubva kumauto eRussia. Kamba yemauto iri muguta guru iri yarwiswa asi mauto eUkraine anoti kurwiswa uku kwadzivirirwa. Chimwe chivakwa chemuturikidzwa chiri muguta guru iri charwiswawo mambakwedza. Gurukota rinoona nezvekudyidzana nedzimwe nyika muUkraine rati chivakwa ichi charohwa nechombo cheRussia. Mumwe mushandi anonunura vanhu munjodzi audza sangano renhau Associated Press kuti vanhu vatanhatu vakuvadzwa mukurwiswa nechombo chemuchadenga uku. Mifananidzo yepamavhidhiyo inoratidza kuti chivakwa ichi chaparadzwa zvakanyanya , zvikuru mumipanda yepamusoro. Mutungamiri weUkraine, VaVolodymyr Zelenskyy vakanga vayambira kuti kurwiswa kweKyiv kwaizowedzerwa neMugovera, vakati guta guru iri raida kudzivirirwa vachiti havangarasikirwi naro. VaZelenskyy vanyorawo padandemutande reTwitter kuti vataura nemutungamiri weFrance VaEmmanuel Macron, vachiti zvombo nezvikwanisiro kubva kune vavanodyidzana navo zviri munzira kuenda kuUkraine. Ukuwo, gurukota rezvekudyidana nedzimwe nyika muRussia rati mauto eRussia atora guta riri kuchamhembe kwakadziva kumabvazuva kweUkraine reMelitopol. Vakuru vakuru muAmerica pamwe nenyika dzekumawirira vanoti hurongwa hwemauto eRussia hwekufora achipinda muKyiv nemamwe maguta senzira yekudimura nekuparadza hurumende yeUkraine hunenge hwadzikira mutsindo. MuKyiv, VaZelenskyy vasarudza kukurudzira nyika yavo, vachiramba runyerekupe rwekuti vatiza guta iri vachisimbisa kuti ivo nevamwe vakuru vehurumende vachirimo vose vachidzivirira rusununguko rwavo nenyika yavo.	https://www.voashona.com/a/6460703.html
sports	Dynamos Yokweshana neFC Platinum muCastle Premier Soccer League	Kunenge kusingadanwe anonzwa mukupera kwesvondo apo makwikwi enhabvu eCastle Premier Soccer League hwonanga kwamvura yacheka makumbo. Kunhandare yeMandava Stadium neMugovera achange ari makuwerere apo zvikwata zvirikurwira mukombe weCastle Lager Premier Soccer League, FC Platinum neDynamos zvirikutashurana mumutambo wanga uri pamuromo wevakawanda svondo rose. FC Platinum haisati yarohwa mumitambo gumi nemiviri yapfuura asi vanoongorora zvenhabvu vanoti yanga isingatambe nezvikwata zvakasimba vachiti ivo chikwata chese muZimbabwe chinoratidza kugona kwacho nekurova Dembare chete. Murairidzi wechikwata cheDynamos Tonderayi Ndiraya arikubvuma kuti mutambo uyu wakaoma asi anoti seDynamos vanotarisira kukunda mumitambo yese yavanotamba. FC Platinum irikukwikwidza zvine mutsindo mumakundano aya gore rino zvekuti mutambi wavo arikurura Brian Muzondiwa anoti chishuwo chake chekutora mukombe weligi nekunomiririra nyika muCaf Champions League chichazadzikiswa. Asi vanokwanisa kuswedera pedyo nekuita izvi chete kana vakakunda Dynamos sezvo izvi zvinovasiya vave pachinhanho chechipiri nemapoinzi maviri pamusoro peDembare. Asi vakarohwa unenge wave mutoro chaiwo sezvo vanenge vave nemapoinzi mana pasi peDynamos uyezve masere pasi pechikwata chirikutungamira cheChicken Inn icho chirikutarisirwa kudambura ZPC Kariba pamusha. Kugona Kunenge Kudada neDembare dzikaita mangange maGame Cocks (Chicken Inn) akakunda, zvikwata izvi zvinobva zvasara zvakasimba kwasara mitambo misère chete kuti makundano aya asvike kwamvura yacheka makumbo. FC Platinum neDynamos zvirikusangana zvekare svondo rinouya mumakundano eChibuku Super Cup mushure mekubatanidzwa neChina pamabiko akaitirwa kuGweru. Mubati wehomwe weDynamos VaWebster Marechera vanoti Dynamos yatarisana nemari yavanga vachitsvaga kuti vabhadhare zvikwereti zvakawanda zvavakatarisana nazvo. Vanoti varikutarisira kukunda FC Platinum mumitambo yose miviri iyi. Mune muumwe mutambo wakatarisirwa neveruzhinji ndeuyo urimuRufaro Stadium neMugovera zvekare apo Highlanders irikushanyira Harare City. Highlanders yave nemurairidzi mutsva Cosmos ‘Tsano’ Zulu mushure mekudzingwa kwaBongani Mafu. Mutambi Brighton Tuwaya uyo akambotambira Lancashire Steel, Shabanie Mine pamwe neDynamos ane chivimbo naZulu zvekuti anoti Bosso ichasimuka mumitambo yasara. Asi murairidzi weHarare City Taurayi Mangwiro anoti chikwata chake chinofanira kugadzirisa pavarikunyanyo tadza pekupedzisa mikana yavari kuwana kuti varove Bosso.  Mimwi mitambo iriko yakamira seizvi Caps United vs Buffaloes Whawha vs Triangle Dongo vs Chapungu Tsholotsho vs How Mine. No media source currently available 	https://www.voashona.com/a/zimbabwe-sports/2960494.html
business	ZCTU Yoyambira Kumwe Kuratidzira Sezvo Mitengo Yoita Chamurambamhuru	Rimwe sangano revashandi re Zimbabwe Congress of Trade Unions kana kuti ZCTU rinoti riri kushushikana zvikuru nemitengo yezvinhu kana kuti inflation zvekuti hazvishamise vashandi vakaratidzira. NeMugovera sangano reZimbabwe National Statistics Agency kana kuti Zimstats rakazivisa kuti mitengo yezvinhu kana kuti inflation yakwira kusvika pamazana masere nemakumi matatu nemanomwe kubva muzana kana kuti 837, 53%. Muna Chikumi mitengo yezvinhu yaive pazvikamu mazana manomwe nemakumi matatu nemanomwe kubva muzana kana kuti 35, 53%. Gurukota rinoona nezvevashandi, Muzvinafundo Paul Mavima vanoti nhaurirano dzemihoro dziri paviri, kuTripartite Negotiating Forum dzinobata nyika yose, asi dzimwe dzinoitwa kumaindustry nemaNational Employment Councils. No media source currently available Munyori mukuru weZCTU VaJaphet Moyo vanoti mushandi aomerwa nezvinhu zvekuti havashamisike akatanga kuratidzira. No media source currently available Sezvo tisina kusimbira divi rimwe chete setsvimbo, tabatawo mutungamiri wesangano revashandirwi reEmployers Confederation of Zimbabwe kana kuti EMCOZ Doctor Israel Mure avo vati vanoda kuwedzera vashandi mari asi vari kutatarikawo nekushaya mari sezvo makambani asiri kushanda nemazvo nekuda kwechirwere checoronavirus. No media source currently available 	https://www.voashona.com/a/zctu-yoyambira-kumwe-kuratidzira-sezvo-mitengo-yoita-chamurambamhuru/5545804.html
health	Chirongwa cheKudzidzisa Vachadzidzisa Vamwe Mabayirwo eNhomba yeCovid-19 Chinotanga Munyika	Bazi rezvehutano rinoti ratanga chirongwa chekudzidzisa vanhu vachadzidzisa vamwe mumatunhu madiki nemakuru (district and provincial trainers) kubaya nhomba yeCovid-19 iyo yakapinda munyika neMuvhuro ichibva kuChina. Vanoona nezvekufambiswa kwemashoko mubazi iri, VaDonald Mujiri, vanoti chirongwa ichi chafamba zvakanaka, uye vanhu vanosvika mazana mana vabva kumapoka akasiyanasiyana vawana dzidziso pamusoro pemabairwo enhomba iyi. VaMujiri vanoti vanhu vapinda muchirongwa ichi vanosanganisira vezvehutano vabva kumatunhu maduku nematunhu makuru, mapoka akazvimirira, makanzuru, vekumajeri pamwe nemapurisa. Zvimwe zvinonzi zvadzidziswa vanhu ava zvinosanganisira machengeterwo enhomba, mabairwo, marasirwo ainofanirwa kuzoitwa, kufambiswa kwemashoko pamwe nekuongorora vanenge vabaiwa nhomba iyi. VaMujiri vanoti vadzidziswa ava vanenge votarisirwa kuti kutanga neChitatu kana kuti musi weChina vanenge vototangawo kudzidziva vachazobaya nhomba iyi mumatunhu avo. No media source currently available Mukuru wesangano rezvehutano, reCommunity Working Group on Health, VaItai Rusike, vanoti vanotambira chirongwa chedzidziso ichi asi vachiti zvinenge zvakanaka kuti vanezenge vachibaya vanhu nhomba iyi vange vaine ruzivo rwakakwana. VaRusike vanotiwo hurumende yaifanirwa kunge yakatanga kare kushanda nevezvehutano ava kubva pakatangwa mabasa ekutsvaga nhomba idzodzi, uyewo vanoti zvakakoshawozvakare kuti veruzhinji vapiwe mukana wekusarudza nhomba yavanoda pane dzose dzave kuwanikwa, kwete kuti vangopiwa iri kubva kuChina chete. No media source currently available 	https://www.voashona.com/a/zimbabwe-covid-19-update-vaccination-training-of-trainer-begins/5780230.html
politics	VaBarack Obama Vanorumbidza Mabasa aMuchakabvu Nelson Mandela	Vaimbove mutungamiri weAmerica, Va Barack Obama, vakarumbidza vaimbove mutungamiri weSouth Africa, mushakabvu Nelson Mandela, nebasa guru ravakaita rekurwira kuti munhu wese ave nerusununguko. Vachitaura neChipiri kuvanhu vanodarika zviuru gumi nezvina muJohannesburg muhurongwa hwekurangarira VaMandela, VaObama vakarumbidza mabasa akaitwa naVaMandela, avo vaifanirwa kusvitsa makore zana gore rino, dai vakange vachiri vapenyu. VaObama vakati hondo yerusununguko haisati yapera, uye vanhu vanofanira kudzidza kubva kuhunhu hwairatidzwa naVaMandela. VaObama vakaratidzawo kushushikana nerusarura ganda ruchiripo munyika mavo nemuSouth Africa, zvinhu zvavanoti ndizvo zvakarwirwa naVaMandela kuti zvipere pasi rose. Mashoko akataurwa naVaObama ndeemhando yepamusoro zvichitevera kusiya kwavo basa semutungamiri weAmerica muna 2017, mushure mekunge vashanda muWhite House kwemakore masere. VaObama vakasangana naVaMandela muna 2005, makore matatu vasati vasarudzwa kuva mutungamiri weAmerica. Muna 2013, VaObama vakataura mashoko akadzama pahurongwa hwekurangarira VaMandela. VaMandela vakagara muhusungwa kwemakore makumi maviri nemanomwe, vakazoburitswa mujeri muna 1990, vakazoitwa mutungamiri wechitema wekutanga muSouth Africa muna 1994. VaTrust Masieleala, avo vari kuita zvidzidzo zvepamusoro soro pa University of Johannesburg, vakati kurudziro yaVaObama haina kunangana ne South Africa chete, asi kuti ikurudziro kunyika dzose kuti dziremekedze kodzero dzevanhu. Chipangamazano musangano re Political Economy Southern Africa, VaGideon Chitanga, vakatiwo mashoko aVaObama aburitsa pachena matambudziko ari kunetsa nyika zhinji pasi rose. VaTerrence Chitapi veAfrican Democracy Forum kuchamhembe kweAfrica, vakatiwo mashoko aVa Obama anoratidza kuti hapana munhu akakosha kupfuura mumwe. Mutungamiri weSouth Africa, Va Cyril Ramaphosa, pamwe nemudzimai waVaMandela, Amai Gracia Machel, vakarumbidza VaMandela vakakurudzira munhu wese kuti azadzikise chido chavo chekuda kuona munhu wese akasununguka. VaObama vasati vapinda muSouth Africa, vakashanyira Kenya kwemazuva maviri, uko kwakaberekerwa baba vavo. VaObama vakaita hurukuro nemutungamiri weKenya, VaUhuru Kenyatta, pamwe nemutungamiri webato rinopikisa, VaRaila Odinga nemusi weSvondo. NeMuvhuro VaObama vakaswera vari muguta rakaberekerwa baba vavo re Kogelo kuKenya kwakare, uko vakavhura muzinda wekudzidzira mitambo, uyo wakatangwa nehanzvadzi yavo. No media source currently available 	https://www.voashona.com/a/zimbabwe-former-president-barack-obama-praises-nelson-mandela/4487443.html
business	Madzimai emuZimbabwe Ari kuBotswana Anoti Haachangomirira VanaBaba Mukushavira Mhuri	Madzimai akawanda anobva kuZimbabwe ari muBotswana anoti ave kuzviitira mabasa emaoko vachiti kushandira vamwe vanhu kana makambani hakuna pundutso. Aya mazwi emamwe madzimai anobva kuZimbabwe anorarama nekugadzira musoro muguta reFrancistown muBotswana vari kushambadzira vari kudarika nenzira kuti vanogadzira musoro. Mumwe wemadzimai aya ndiMuzvare Nomalanga Sibanda, avo vanoti vakadzidzira kutauro mutauro unotaurwa munyika iyi weSetswana nekukurumidza, kuitira kuti vakwanise kutsvaga vanoda kurukwa musoro. Muzvare Sibanda, avo vanobva kuGokwe, vanoti kugadzira bvudzi kwavo kuri kuita kuti vakawanise kuchengeta vana vavo vakasara kuZimbabwe pamwe nemumwe mudiki wavagere naye kuBotswana kunyangwe hazvo vachigara vachiita hwakitsi nagonzo nemapurisa enyika iyi. Vabvakure havabvumidzwe kuita basa kana bhizinesi rekugadzira musoro muBotswana sezvo hurumende yenyika iyi ichiti ibasa rezvizvarwa zvenyika iyi. Chimwe chizvarwa cheZimbabwe chinorarama nekutenga nekutengesa hove, muriwo, shangu nehembe, Amai Florence Manzungu vanoti vakaona kuti kugarira maoko hakuna pundutso vachiti varume vanodawo kubatsirwa Amai Justina Ngwenya, avo vane makore makumi mana nerimwe chete uye vachirima muriwo kumapurazi eGlenn Valley ayo ari pedyo neguta reGaborone, vaudza Studio7 kuti kurima vari kurima asi dambudziko ndekwekutengesera. Amai Tendai Chimombe vakazvarirwa kuBuhera ndookukurira kuMvuma vanoita basa rekusona muguta reFrancistown. Vanoti kushaikwa kwemagwaro akakwana kunoita kuti vasabhadharwe mari inogutsa kwavanoshanda. Kuitira kuti vakwanise kuraramisa mhuri yavo, Amai Chimombe vanotengesawo matemba nedovi zvavanohodha muno senzira yekuwedzera mari yavanowana kubasa. Asi Amai Pauline Marembo vanoti kutsvaga mafuro manyoro uku kwakavaparira sezvo vakabva vaparadzana nemurume ainge asara kumusha. Nzara iri kunzi yapfunya chisero munyika ndiyo iri kutizwa nevanhu vazhinji vachiyenda kunyika dzakapoteredza Zimbabwe dzinosanganisira Botswana, South Africa, Mozambique, Namibia, Zambia nedzimwewo. No media source currently available 	https://www.voashona.com/a/6499689.html
politics	Vakawanda muBulawayo Votambira neMufaro Zvaitwa VaMugabe neMauto	No media source currently available Vamwe vevanhu vataura neStudio 7 muBulawayo vanoti vanotambira kutora masimba ehurumende kwaitwa nemauto. Mumwe wevanhu ava, Muzvare Abegale Mupambi, vesangano re#This Constitution Our Constitution, vati sesangano ravo rinokurudzira kukosheswa kwebumbiro remutemo wenyika, uye vanotambira zvaitwa nevechiuto. Kunyange hazvo vati kubvuta masimba chinhu chakaipa, vati mutungamiri wenyika, VaRobert Mugabe, pamwe nevamwe vemubato ravo vange vave kutonga nyikavachiita madiro aJojina. Retired Lieutenant Colonel Brian Mutoti vatiwo havawone pachiitika mhirizhonga kana kudeuka kweropa kuchaitika sezvo vati vanoona vechiuto vari vanhu vakarongeka vanoita basa ravo nemazvo. Mutungamiri weZapu, VaDumiso Dabengwa, vati vaiwona kutorwa kwemasimba nevechiuto chiri chaigona kuitika munyika, uye chichitsigirwa neveruzhinji. Murwi wehondo yerusununguko pasi pevarwi veZipra, VaMax Mkandla, vati vanotsigirawo zvaitwa nevechiuto. Mune imwewo nyaya, dare ramagistrate muBulawayo neChitatu rabvuma kuti VaMagura Charumbira vabhadhare mari yechibatiso pamhosva yavari kupomhera yekukurudzira kukonzerwa kwemhirizhonga pamwe nekutuka kana kuzvidza mukuru wenyika,	https://www.voashona.com/a/zimbabwe-dabengwa-talks-about-coup-bid/4116449.html
sports	Ticharwa semvumba: Siyachitema	  MURAIRIDZI weGlow Petroleum Queens, Perpetua Siyachitema, otsidza kuti chikwata chake chicharwa semvumba mwaka wegore rino zvichitevera kuhwina kwachakaita mukombe weRainbow Amateur Netball League (RANL).   Svondo radarika, Glow Petroleum Queens yakapihwa mubairo weUS$3 000 nemenduru yegoridhe pamabiko akaitwa muHarare ekupemberera shasha dzakahwina mwaka wadarika weRANL.   Muhurukuro neKwayedza, Siyachitema anoti chikwata chake chakatamba zvinonwisa mvura mwaka wadarika izvo zvakachiona chichingokundwa mumutambo mumwe chete murwendo rwavo rwekurwira mukombe weRANL.   Siyachitema, uyo aimbove mutambi wechikwata ichi nechenyika chemaGems, anoti mwaka uno vanoda kurwa semvumba kuti vachengetedze mukombe wavo naizvozvo vanofanirwa kupedza mwaka wose vasina kumbokundwa.   “Sechikwata, tiri kufara nekuhwina kwatakaita mwaka wadarika, zvainge zvakaoma nekuti takazomirira pazuva rekupedzisira kuziviswa kunzi tisu shasha dzeRANL dza2021.   “Saka tichienda mumwaka wegore rino, tinoda kurwa semvumba tihwine mitambo yedu yose uye zvimwe zvikwata zvizive kuti hatisi kuita zvekutamba asi kuti tiri shasha chaidzo. Tikahwina mitambo yedu yose, tinoziva kuti hatizobatire hana dzedu mumaoko sezvatakazoita pazuva rekupedzisira remwaka wadarika apo takange tave kuda kuti ZRP Mambas Queens ikundwe kuitira kuti tizogadzwa humambo hwedu,” anodaro Siyachitema.   Zvichitevera kuhwina kwakaita chikwata chake mukombe weRANL, Siyachitema ndiye akabva asarudzwa kuve murairidzi wemwaka wa2021 (Coach of the Year).   ZRP Mambas, iyo yakapedza iri pechipiri, yakahwiniswawo US$2 000 kuchiti Correctional Queens ikapihwa US$1 500 mushure mekutora nhamba yechitatu. Mutambi weCorrectional Queens, Kudakwashe Mushonge, ndiye akahwina mubairo wePlayer of the Season, Judith Mudekwe weTenax akatora weRookie of the Season uyewo Pauline Jani weZRP Mambas Queens ndiye akahwina weGolden Hand.   Zvakadaro, mwaka weRANL wa2022 uri kutanga svondo rino.	https://www.kwayedza.co.zw/ticharwa-semvumba-siyachitema/
politics	Hurumende Yokurudzirwa Kugadzirisa Nyaya dzeKodzero dzeVanhu neMitemo yeSarudzo Isati Yadzorwa muCommonwealth	Apo chikwata cheCommonwealth changa chiri munyika kuzoona kuti Zimbabwe inokodzera here kudzorerwa mugungano iri chakapeta rwendo rwacho nemusi weChitatu, zvizvarwa zveZimbabwe zvine maonero akasiyanasiyana pamusoro pehurongwa uhu. Vamwe vari kuti chinhu chakanaka kuti Zimbabwe idzoserwe mugungano renyika makumi mashanu nenhanhatu, zhinji dzacho dziri dzaive pasi pehutungamiri hweBritain, asi vamwewo vachiti hurumende ichine zvakawanda zvainofanirwa kugadzirisa zvakaita senyaya dzekodzero dzevanhu. Kushanya kwechikwata ichi kwakasanganidzanawo nekupiwa mukana wekubvisa mari yechibatiso kwenhengo dzebato rinopikisa reCCC gumi neina dzakanga dzave kusvitsa mwedzi mishanu dziri muhusungwa mushure mekusungwa kuNyatsime dzichipomerwa mhosva yekukonzera mhirizhonga. Asi vamwe vanoongorora zvematongerwo enyika vanoti chiitiko chekupiwa mukana kwevanopikisa ichi chakaitwa nehurumende kuti iratidze chikwata chaishanya ichi kuti munyika munoteverwa mitemo, asi vamwewo vachiti kumatare kune mitemo inoteverwa zvisineyi nezvematongerwo enyika. Mutungamiri webato rinopikisa rinopikisa rePeople’s Patriotic Party, VaZvaringeni Samuel Chasi, vanoti zvakanaka kuti Zimbabwe idzoserwe muCommonwealth, asi inofanirwa kupindawo zvakare mugungano reInternational Criminal Court, uye kugadziridza mabatiro ayo nyaya dzekodzero dzevanhu. VaChasi vanotiwo pamusoro pekodzero dzevanhu, hurumende inofanirwa zvakare kugadzirisa mitemo ine chekuita nesarudzo, uye inofanirwa kuzotariswa zvakare nesangano iri mushure mesarudzo dzegore rinouya isati yadzoserwa mugungano reCommonwealth. Asi mutauriri weNational Constitutional Assembly, NCA, VaMadock Chivasa vanoti Zimbabwe inofanirwa kungodzoserwa mugungano iri pasina zviga kana zvirango zvainonzi itange yazadzisa. VaChivasa vanoti kana paine zvinonetsa munyika vana veZimbabwe ndivo vanofanirwa kugara pasi vozvigadzirisa, kwete kuti vekunze kana masangano ekunze vapindire. Chikwata cheCommonwealth ichi chakaita misangano nemutungamiri wenyika, VaEmmerson Mnangagwa, bato riri kutonga reZanu PF, mapato anopikisa anoti reCitizens’ Coalition for Change neMDC inotungamirirwa naVaDouglas Mwonzora, nhengo dzePOLAD, pamwe nevemamwe masangano akazvimirira. Asi mamwe mapato ari kunyunyuta kuti haana kupiwa mukana wekusangana nechikwata ichi achipawo maonero awo panyaya iyi, vachiti vaidawo kupa mamiriro ezvinhu munyika, zvikuru munyaya dzekutyorwa kwekodzero dzevanhu. No media source currently available 	https://www.voashona.com/a/6838901.html
