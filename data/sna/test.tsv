category	headline	text	url
business	Sangano reBuy Zimbabwe Rinoti Vanhu Ngavatenge Zviri Kugadzirwa muNyika	Sangano reBuy Zimbabwe iro rinokurudzira kuti vanhu vatenge zvinhu zvinogadzirwa munyika rinoti kuita izvi kunobatsira kugadzirisa nyaya dzezvehupfumi. Chirongwa cheBuy Zimbabwe ichi chakaparurwa muZimbabwe muna 2011 asi change chiri kunetsa kushambadzira nenyaya yekushaya mari. Vachitaura pamazana evanhu, muChinhoyi nemusi weMugovera, mukuru weBuy Zimbabwe Muzvare Letwin Mutasa vakati kutenga zvigadzirwa zvemunyika kunopa kuti dambudziko rekushomeka kwemari ripere sezvo mari yakawanda isingapere nekutenga zvinhu kune dzimwe nyika. Izvi zvakatsigirwa naMeya veChinhoyi VaTest Michaels avo vanga vari munyarikan pagungano iri. VaMichaels vakati Buy Zimbabwe inoita kuti makambani akavharwa avhurwe izvo zvinoita kuti munyika muve nemabasa. Gavhuna weRBZ Dr John Mangudya vanoti nekuda kwekushomeka kwemari uku, nyika ichaparura mabond notes ayo okonzerawo mutauro munyika vamwe vachiti achatoita kuti zvinhu zviende kumawere. Mukoti mukuru pachipatara cheChinhoyi Dr Kirsty Smith vanoti zvekudya zvinorimwa munyika hazvina maGMO ayo anozokonzera zvirwere. Muzvare Shamiso Kachere avo vanogadzira doro nekambani yeMbarure Distillers vanoti hwahwa hunogadzirwa munyika hwakanyorwa zviri mukati (alcohol content) kwete zvemakambani edzimwe nyika vasingataure chokwadi izvo zvinozoita kuti vanhu vararadze. Kambani yeBuy Zimbabwe yaikuridzira kuti vanhu vashandise zvigadzirwa zvemunyika yakabatana nekambani yeMetro Peech iyo yakapa mubayiro yakawanda kune vakatenga zvinhu zvakagadzirwa munyika mumwedzi mina yapfuura. Nekuvharwa kwemakambani akawanda munyika, Zimbabwe yave kutenga zvinhu kunyika dzakaita seSouth Africa neChina. Nyanzvi munyaya dzezvehupfumi dzinoti kuti chirongwa ichi chishanda, vanogadzira zvinhu munyika vanofanira kugadzira zvinhu zvemhando yepamusoro soro uye zvinhu izvi zvinofanira kutengeswa nemutengo uri nani kwete kudhurisa. No media source currently available   	https://www.voashona.com/a/zimbabwe-hupfumi/3375925.html
business	RBZ neZimtrade Dzoyedza Kumutsiridza Mabhizimisi emuBulawayo	Reserve Bank of Zimbabwe ichishanda neZimtrade svondo rino riri kuparura hurongwa hwekuyedza kumutsiridza maindasitiri ekuBulawayo. Asi nyanzvi munyaya dzezvehupfumi hadzisi kuwiririrana kuti zviri kuda kuitwa izvi zvinoshanda here kana kuti kwete. Nhumwa kubva kuRBZ neZimtrade dziri kutarisirwa kupinda muBulawayo nemusi weChitatu dzotaura nevemaindasitiri ava kusvika musi weChishanu. Maindasitiri akawanda muBulawayo akavharwa nekusamira zvakanaka kwenyaya dzezvehupfumi. Nyanzvi munyaya dzezvehupfumi vachitungamira zvidzidzo paZimbabwe Ezekiel Guti University, Doctor Gift Mugano, vanoti zvekutumira chikwat kuenda kuBulawayo kupedzera hoko padehwe retsindi sezvo zviri kuda kuitwa zvichizivikanwa. Vati pane ongororo dzakaitwa nemasangano akaita saana Confederation of Zimbabwe Industries dzinotaura zvinoda kuitwa. Vatiwo chiri kunetsa inyaya yemari nekuti maindasitiri anoda mabhiriyoni maviri kuti asarambe achitatarika. Doctor Mugano vatiwo kuti Bulawayo ibudirire inofanira kukwanisa kukwikwidzana nemamwe makambani ari kuchamhembe kweAfrica vachiti mitero inobhadharwa muZimbabwe yakawandisa zvekuti inogona kupa kuti vekunze vasade kuita bhizimisi neZimbabwe. Imwe nyanzvi munyaya dzezvehupfumi, VaCalvin Mdzingiri, avo vanodzidzisa paUniversity of the Free State kuSouth Affrica, vati vanotenderana naDoctor Mugano vachiti zvinoda kuitwa yave garoziva. Vatiwo zvakakosha kuti pave neongororo yekuti maindasitiri anoda kuvhurwa ane zvaanokwanisa kutengesa nyore kuvanhu. Mumiriri weMpopoma-Pelandaba mudare reparamende vari nhengo yeZanu-PF, VaJoseph Tshuma, vati zvinhu zvakakosha kuti maindasitiri emuBulawayo amutsiridzwe. Asi nhengo yeparamende inomirira Bulawayo East mudare reparamende, Muzvare Thabitha Khumalo, vati Zanu-PF iri kuda kubata vanhu kumeso. MuZimbabwe vamwe vakazvimirira vanoti vanhu vanosvika zviuru makumi mapfumbamwe kubva muzana havana mabasa nenyaya yekuvharwa kwemaindustry. Ongororo yakaitwa ne International Monetary Fund inoratidza kuti Zimbabwe inyika iri pachidanho chechipiri pasi rose kuva nevanhu vanozviitira mabasa emaoko kana kuti informal sector. No media source currently available  	https://www.voashona.com/a/zimbabwe-matongerwo-enyika/4251853.html
business	Kushaikwa kweMari Kwovhiringira Vakawanda Zororo reKisimusi	Vamwe vagari vemuChinhoyi vanoti vanonoka kutenga zvinhu zvekisimusi nekuda kwekusawana mari nenguva uye vamwe vanga vasina nguva nekuda kwemabasa panguva iyo vakawanda vari kushaya mari kumabhangi. Vamwe vagari ava vanoti vakanonoka kuwana mari sezvo vanga vasati vatambira mari dzavo dzemihoro. Mumwe mushandi wehurumende uyo anoshanda mubazi rezvemigwagwa, VaAnanias Jemedza, vanoti vanga vasati vatambira sezvo mari yavo yazoratidza kuti yapinda mubhanga ravo. VaJemedza vanoti nekuda kwekuti vashandi vehurumende vakawanda vatambira muzvitoro makazara uye mitsetse yekumabhangi yakakura. Mumwe mugari, VaChristopher Zembe, avo vatenga zvekudya zvemhuri yavo vanoti vakatadza kutenga zvinhu zvekisimusi zvemhuri yavo sezvo vainge vari kubasa. VaZembe vanoti vapihwa mukana wekutenga sezvo vachazodzoka kubasa musiwa 27 Zvita. VaJemedza vanoti gore rino zvinhu zviri nani sezvo mari dzavo dzauya vasati vatamba kisimusi uye vachiwana mari dzavo kumabhangi kunyange vari kupihwa madhora makumi mashanu pazuva chete. VaJemedza vanoti ane ganda ane nyama hazvienzane neasina. Zvichakadaro, muChinhoyi manga muine mitsetse yakakura pamabhangi akawanda vanhu vachida kutora mari dzavo. Mabhangi akawanda anga achipa vanhu mari inoita madhora makumi mashanu kunyange vakawanda vachti ishoma kushandisa pazororo rekisimusi. VaMacdonald Muzuva vanoti nyaya yemari idambudziko riri kurwadza sezvo vapihwa madhora makumi maviri kubhanga reCBZ. VaMuzuva vanoti vaifanirwa kunge vachienda kumusha asi vachatadza nekushaya mari sezvo vedzimotokari vari kuramba kuti vafambi vashandise Ecocash mukubhadhara. Zvitoro zvakawanda zvinotengesa zvekudya zvakaita seOK neTM zvanga zvakazara nevatengi vanga vachishandisa makadhi kubhadhara asi vatengi vanoti zvinhu zvavo zviri kudhura kudarika kutenga nemari chaiyo. Vamwe vagari vakatumirwa mari nehama neshamwari dziri kunze kwenyika kuburikidza nemakabhani akaita seMukuru vatadza kuwana mari dzavo vachinzi hapana mari.	https://www.voashona.com/a/zimbabwe-xmas-shoppers/4176387.html
business	Michina yeChizvinozvino Yobatsira Vamwe Vabereki kuBhadhara Mari dzeChikoro	Apo zvikoro zvichangovhurwa kwekotoro yekupedzisira yegore, zvimwe zvikoro zvave kushandisa ma swipe machines izvo zvave kuita kuti vabereki varerukirwe nekubhadhara mari yechikoro yevana vavo. Asi zvisinei vamwe vanoti dambudziko rekushaikwa kwemari munyika rinofanirwa kugadziriswa zvachose. Nekuda kwedambudziko rekushaikwa kwemari rave nenguva richiitika munyika mumabhangi munogara makatsokodzerana nevanhu vanenge vachitsvaga mari kunyanya pamazuva ekuvhurwa kwezvikoro. Asi zvimwe zvikoro zviri munzvimbo dzakasiyana-siyana munyika zvave nema swipe machine uye zvave kubvumawo kuti vabereki vabhadhare nenzira yekushandisa mari yepafoni kunyanya yeEcocash. Vamwe wevabereki vataura neStudio 7 vati vanotambira danho iri sezvo rave kuvarerutsira panhamo yekutsvaga mari yekubhadharira vana vavo mari yechikoro. Mumwe wevanhu ava ndiMuzvare Mutsa Sibanda avo vati chikoro chemwana wavo chakatanga kushandisa swipe machine pakutanga kwemwedzi uno. Mumwezve mubereki VaBruce Tagwirei vati kunze kwekuve neswipe machine, chikoro chemwana wavo chave kutambirawo mari paEcocash izvo zvavati zvinobatsira kuti vasarasikirwe nenguva vachitsvaga mari pane kuita zvimwe zvinoraramisa mhuri yavo. Asi nekuda kwekuti kunetsa kwemari kuri kuramba kuchienderera mberi munyika vanhu vave kutambira kuti huremu hwemari yemabond note nemari yekunze uye nemari yekubhadhara munhu uchishandisa zvakasiyana. Semuenzaniso kana munhu uine zana remadhora ekuAmerica unogona kuwana zana nemakumi matanhatu emabond note. Kana munhu uchishandisawo card kutenga kana kubhadhara chezana remadhora unogona kubhadhariswa mari iri pakati pemadhora mashanu nemadhora gumi pamusoro. Mumwe mubereki asina kuda kudomwa nezita kana kubuda pamhepo ati chikoro chemwana wake icho chinove chimwe chezvikoro zvakazvimirira zvega muguta reBulawayo, chinoti chinoda kuti mari yechikoro ibhadharwe imwe iri mari chaiyo imwe kuchishandiswa card. Studio 7 haina kukwanisa kunzwa kubva kubazi rezvedzidzo panyaya iyi. Nyanzvi munayaya dzezvehumhizha mukufambiswa kwemashako VaNigel Gambanga vatsinhirawo kuti danho rekuti vabereki vakwanise kubhadhara mari yevana vavo yechikoro idanho rakanaka chose. VaGambanga vati havawone chakaipa pakuti zvikoro zvakawanda zvishandise Ecocash sezvo zviri pachena kuti ndiyo nzira yekutumira kana kutambira mari iri kushandiswa nevanhu vakawanda munyika. VaButler Tambo vanove mutevedzeri wemukuru wesangano reCentre for Public Engagement, vachitaura semuongorori wezvehupfumi akazvimirira ega vati kunyange hazvo pane matanho ari kuedza kurerutsira vabereki kuti vabhadhare mari yevana vavo yechikoro, zvakosha kuti dambudziko rekushaikwa kwemari rigadziriswe zvachose risati ranyanyoipisisa. Mumwewo mubereki variwo mutori wenhau VaAdmire Kudita vatsinhira mashoko aya vachiti pane pamwe pakadai sekukwira makombi pekuti vanhu vanoda kushandisa mari chaiyo. Pakutanga kwegore rino bazi rezvedzidzo rakazivisa kuti raive ratora danho rekuti zvikoro zvinosvika zviuru zvipfumbamwe munyika zvive nema swipe machine senzira yekuita kuti vabereki varerukirwe nekubhadhara mari yechikoro asi zvikoro zvakawanda hazvisati zvave nemichina iyi. Senzira yekupedza dambudziko rekushomeka kwemari, gavhuna weRBZ Dr John Mangudya vakati munguva shoma inotevera vachaparura imwe mari yemabond notes. No media source currently available  	https://www.voashona.com/a/zimbabwe-matongerwo-enyika/4027440.html
business	Nyanzvi dzeHupfumi Dzopa Maonero Aakasiyana paHurongwa hweRBZ Hwenzwa Veruzhinji paMari yepaMadandemutande, Kana Kuti Digital Currency	Dzimwe nyanzvi mune zvehupfumi dzinoti danho rebhanga guru renyika reReserve Bank of Zimbabwe, rekunzwa pfungwa dzeveruzhinji pamusoro pehurongwa hwaro hwekuda kuparura mari inoshandiswa pamadandemutande, kana kuti Central Bank Digital Currency, (CBDC) rakanaka chose sezvo richipa mukana kune veruzhinji kuisawo maonero avo. Asi dzimwe nyanzvi dzinoti danho iri harina zvikuru zvarinobatsira nazvo veruzhinji sezvo vasina kutanga vapiwa ruzivo rwechinhu chavari kubvunzwa nezvacho vasati vapa pfungwa dzavo, izvo zvinozoita kuti zvavachapa zvishaye basa. Nyanzvi mune zvehupfumi vachishanda vakazvimirira, VaMasimba Kuchera, vanoti vanoona riri danho rakanaka chose rekuti Reserve Bank of Zimbabwe iri kunzwa pfungwa dzevanhu pamusoro pemari yepadandemutande iyi, vachitiwo mari iyi yakakosha nekuti inochengeta huremu kana zvichienzaniswa nemari iri kushanda munyika pari zvino. Izvi zvinotsigirwawo neimwe nyanzvi mune zvehupfumi vachishanda nesangano reLabour and Economic Development Research Institute of Zimbabwe, Doctor Prosper Chitambara, avo vanotiwo vanoona danho rekuunza mari ye digital currency inenge ichitsigirwa nebhanga guru renyika rakanaka. Doctor Chitambara vanoti danho iri rinoitawo kuti vanhu vakawanda vange vachizoda kushandisa mari iyi vachiti kuvepo kwayo kunobatsira kupedzawo matambudziko ekushaikwa kwemari sezvinomboitika kumabhanga. Asi imwe nyanzvi mune zvehupfumi vachishanda vari kuBritain, Muzvare Chenaimoyo Mutambasere, vane maonero akasiyana neevamwe. Muzvare Mutambasere vanoti bhanga guru renyika raifanirwa kutanga rambopa dzidziso kune veruzhinji kuitira kuti vagozoziva nezvemibvunzo yavanenge vachipindura. VaKuchera vanodzoka vachiti chingangotadzisa hurongwa uhu kubudirira inyaya yekuti zvikwanisiro zvinodiwa kuti madandemutande ashande zvisina dambudziko zvakaita semasaisai, magetsi nezvimwe zvinogara zvichinetsa muZimbabwe. Izvi zvinotsinhirwa naMuzvare Mutambasere, avo vanotiwo havaoni hurongwa hwekushandiswa kwemari yepadandemutande uhu huchibudirira nekuda kwematambudziko akasiyanasiyana akatarisana nenyika anosanganisira kushaikwa kwemagetsi, kunetsa kwekufambiswa kwemasaisai, nezvimwe zvakawanda. Tingaona here veReserve Bank of Zimbabwe vachitambira pfungwa dzeveruzhinji dzavari kuunganidza idzi? Doctor Chitambara vanoti maonero avo ndeekuti bhanga guru renyika richazvitambira nekuti hurongwa hwaro huri pachena. Bhanga guru rakazivisa musi wa 09 mwedzi uno kuti riri kupa mukana kune veruzhinji kuti vapewo pfungwa dzavo pakunaka kana kuipa kwehurongwa hwemari yepamadandemutande uhu uho riri kutsigira, uye mukana uyu unopera musi wa 07 Zvita. Kana mhando yemari iyi yakatambirwa neveruzhinji inenge ichizoshanda sezvinongoita dzimwe nzira dzekubhadhara nadzo dzakaita semari yemapepa kana yemusvo, makadhi ekumabhanga kanawo mafoni dziri kushanda munyika pari zvino. MuAfrica nyika yeNigeria ndiyo inonzi yakave yekutanga kushandisa mhando yemari iyi payakaparura e-Naira, uye dzimwe nyika dzinosanganisira South Africa neRwanda dzinonzi dziri kurongawo kuparura mhando yemari iyi. Dzimwewo nyika dziri mumubatanidzwa weEastern Caribbean Union dzinoti Antigua neBarbuda, Dominica, Grenada, Montserrat, St. Kitts neNevis, Saint Lucia, neSt. Vincent neGrenadines dzinonzi dzatove kushandisa mhando yemari yepamadandemutande iyi nechakare. No media source currently available 	https://www.voashona.com/a/6855048.html
business	Zvizvarwa zveZimbabwe Zviri Kunze kweNyika Zvoramba Zvichisimudza Mureza weNyika	Chimwe chizvarwa ichi ndaVaVakirai Mawema avo vari muWashington D.C umo vakadomwa nebepanhau reWashington Business Journal semumwe wevanhu makumi mana vane makore ari pasi pemakumi mana vane hunyanzvi hwekutungamira mune zvemabhizimusi. Zvizvarwa zveZimbabwe zviri kunze kwenyika zviri kuramba zvichisimudza mureza wenyika kuburikidza nemabasa akasiyanasiyana azviri kuita anoendesa mberi budiriro. Chimwe chizvarwa ichi ndaVaVakirai Mawema avo vari muWashington D.C umo vakadomwa nebepanhau reWashington Business Journal semumwe wevanhu makumi mana vane makore ari pasi pemakumi mana vane hunyanzvi hwekutungamira mune zvemabhizimusi. VaMawema vanoshanda sa senior associate kukambani yeGensler iyo ino zivikanwa pasi rose nehunyanzvi hwayo hwekudhirowa mapurani ezvivakwa pamwe nekuvaka. “Ndingazvitsanangura senyanzvi ndichiti ndiri architect anonyanyove nechekuita nesimba pamwechete nehudzamu hunounzwa nekufunga kwakadzama kunounzwa nebasa rangu zvikuru mukugadzirisa zvinetswa pasi rose,” vanodaro VaMawema. VaMawema vakapinda muAmerica 1997 vakasvikira kudunhu re California uko vakadzidza vakamboshanda vasati vatama vachinovaka musasa muWashington DC umo vagara kwemakore masere. Pamabasa anokosha avaita mukushanda kwavo sa architect, VaMawema vanoti mumwe wevanhu vakagadziridza nhandare yechikwata chenhabvu yemuAmerica, chePhiladelphia Eagles. “Ndaivewo muchikwata chakaedza kukwezva kuti mutambo we2024 Olimpics uitirwe muguta reWashington D.C. asi takazita vepiri mushure meBoston iyo yakazowana mukana uyu,” vanodaro VaMawema. Vanoti vanofarira mutambo we rugby uyo vakambotambawo pamwe nekuve muridzi wepembe vasati vaturika shangu dzebasa. VaMawema vanoitawo zvemumhanzi nechikwata chavo chinonzi Honey Band chiri mumusha weTakoma, uye vanoti vatsikisa mhanzi dzakati kuti. “Ndinoitawo zvakare mabasa ekubatsira vanotambura nekupavo nguva yangu kana kuti ku volunteer. Ndinoshanda nemasangano akati kuti asi randingadoma nezita ndere Junior Achievement, iro rakazvimirira uye richishandawo pasi rose. Tinobatsira vechidiki nekuvapfekedza hunyanzvi hwekufambisa upfumi nezvimwe zvakadaro,” VaMawema vanodaro. VaMawema, avo vane mudzimai nevana vaviri, vanoti vane tarisiro yekudzokera kumusha kana zvinhu zvagadzikana zvikuru munyaya dzeupfumi nemabasa kuitira kuti vakwanise kuzoshanda basa ravo chairo. Asi vanoti vane tarisiro yekuti zvinhu zvichagadzikana nekukasika kumusha. No media source currently available  	https://www.voashona.com/a/zimbabwe-politics-diaspora-mawema/3305502.html
business	CZI Yozeya neChina Mamiriro Akaita Hupfumi	Sangano reConfederation of Zimbabwe Industries, CZI, iro riri kuti zvinhu hazvina kumira zvakanaka mumaindasitiri, riri kuita musangano wakakosha svondo rino kuti rione kuti zvinhu zvavandudzwa kuitira kuti makambani atange kushanda zvakanaka. Musangano uyu uri kuitirwa kuCrown Plaza muHarare neChina. Vari kutarisirwa kupinda mumusangano uyu vakamirira mapazi ehurumende vanosanganisira gurukota rezvemari, VaPatrick Chinamasa, gurukota rezvemigodhi, VaWalter Chidhakwa, uye gurukota rezvemaindasitiri, VaMike Bimha. Mukuru weCZI, VaClifford Siwela, vaudza Studio7 kuti vamwe vari kutarisirwa kuvako vamiriri veInternational Moneteray Fund neWorld Bank vari munyika, nyanzvi munyaya dzezvehupfumi nevamwe. Nyanzvi munyaya dzezvehupfumi, uye vachishanda neResources Exploitation, VaWashington Mehlomakulu, vanoti CZI inofanira kubuda nezvisungo zvainozoendesa kuhurumende kwete kumirira hurumende kuti iuye nezvisungo nekuti inenge yawandirwa nezvekuita. VaMehlomakulu vanoti basa rehurumende ndere kugadzira migwagwa, magetsi nezvimwe kwete kuronga zvemakambani. No media source currently available Sangano reCZI rinoti makambani emuZimbawe ari kushanda ari pasi pezvikamu zvitatu nezvitanhatu kubva muzana izvo zvopa kuti vanhu vakawanda varasikirwe nemabasa. 	https://www.voashona.com/a/zimbabwe-economy/2604994.html
business	Paramende Inoudza IMF Kuti Igadzirise Hukama Hwayo neZimbabwe	Asi VaFanizza vati hapana rubatsiro ruchapihwa Zimbabwe kudzamara yabhadhara zvikwereti zvayo kuIMF. Nhengo dzekomiti yeparamende inoona nezvebhajeti nekufambiswa kwemari dzaudza chikwata cheInternational Monetary Fund, IMF, chiri kushanya munyika kuti hadzisi kufara nekuti sangano iri harina zvariri kuita mukubatsira nyika nemari kunyange hazvo Zimbabwe iri kuita zvese zvayakanzi iite pasi pechirongwa che Staff Monitored Program Chikwata ichi cheIMF chaita musangano nekomiti iyi apo nhengo dzeparamende dziri mukomiti iyi dzati hadzisi kufara kuti IMF haina zvairi kuita kuona kuti Zimbabwe yatanga kuwana ribatsiro rwemari kubva kuIMF neWorld Bank. Sachigaro vekomiti iyi, VaDavid Chapfika, vaudza chikwata ichi chiri kutungamirirwa naVaDomeninco Fanizza kuti chirongwa cheStaff Monitored Program chakatanga panguva yehurumende yemunatanidzwa muna 2013 uye kusvika pari zvino chiri kungoenderera mberi. Vati munguva pfupi nyika inenge yave kugadzirira sarudzo uye hapana achazenge ave kutarisa nezvechirongwa ichi kana IMF ikasabatsira nekuti munhu wese anenge ave kuita zvesarudzo. Imwe nhengo yekomiti iyi, VaSamson Mukanduri, vatiwo IMF inofanira kudzora moyo kuti Zimbabwe ikwanise kuwana rubatsiro sezviri kuitawo dzimwe nyika dzinotambura. Asi VaFanizza vati hapana rubatsiro ruchapihwa Zimbabwe kudzamara yabhadhara zvikwereti zvayo kuIMF. Vatiwo Zimbabwe inofanira kugadzirisa hushamwari hwayo nenyika dzayakakwereta mari vachiti nyika idzi inhengo dzeIMF uyewo ndidzo dzinotora danho rekuti Zimbabwe yobatsirwa here kana kuti kwete. Vatiwo nyaya iripo haisi nyaya yechikwereti chete asi kuti dzimwe nyika dzinoda kuti Zimbabwe igadzirise nyaya dzekutorwa kweminda sezvayakatsiidza kuti ichaita mubumbiro remitemo yenyika Vanoti havawoni chingatadzise kuti Zimbabwe ibatsirwe neIMF, World Bank nemamwe masangano kana izvi zvese zvikange zvaitwa. VaMasimba Manyanya avo vakamboshanda mubazi rezvemari vanoti nhengo dzeparamende dzine kodzero yekutsutsumwa neIMF sezvo pasina zvavari kuona zviri kuitika pahupfumi kubva pakatanga chirongwa ichi. Vanotiwo hapana ruzivo rwakanyanya pamusoro pechirongwa ichi uye chinodiwa chete inyaya yekuti nyika igadzirise zvinhu zvayo kuti isapedzesera yave kuenda kumasangano akaita seIMF kuti iwane rubatsiro. Zimbabwe ichekwereti chinodarika mabhiryoni masere kumasangano akaita seIMF, World Bank nedzimwe nyika izvo zvave kuitadzisa kuwana rubatsiro rwemari zvinova zvaita kuti hupfumi hwenyika husasimuke. VaFanizza nechikwati chavo vari kuongorora chirongwa cheStaff Monitored Program pamwe nekunzwa pfungwa dzehurumende, vemabhizimisi nemasangano akasiyana siyana uye vachandotura gwaro ravo kubhodhi yeIMF muna Kubvumbi apo pachatorwa danho rekuti Zimbabwe yobatsirwa here kana kuti kwete. No media source currently available  	https://www.voashona.com/a/zimbabwe-imf/3216549.html
business	Veruzhinji vonyunyuta neKukwidzwa kweMutengo weMafuta eKufambisa	Veruzhinji vanoti havasi kufara nekukwidzwa kwakaitwa mutengo wemafuta edzimotokari nemutungamiri wenyika VaEmmerson Mngangagwa neMugovera vachiti izvi zvhichaita kuti hupenyu huomere veruzhinji munyika. Mutungamiri wenyika VaEmmerson Mnangagwa neMugovera vakazisivisa kuti peturu yave kutengwa nemadhora matatu nemasendi makumi matatu nerimwe parita, ukuwo dhiziri rave kutengwa nemadhora matatu ane masendi gumi nerimwe chete parita. VaMnangagwa vakati vezvitoro havafanire kukwidza mitengo yezvinhu zvichitevera kukwidza kwakaitwa mafuta edzimotokari. Asi mutungamiri wesangano revanofamba nemotokari dzinotakura veruzhinji VaTafadzwa Goliati, vanoti veruzhinji vachadhurirwa nekufamba sezvo vemakombi nemabhazi vatokwidza mari dzekufamba. Mumwe mugari wemuHarare, Muzvare Nester Mutikani, vanoti zvichaomera hurumende sezvo vachiti hurumende icharamba ichipinza ruoko muhomwe mayo kuti ikwanise kutenga mafuta aya. Zvichakadaro, muutungamiri wesangano revadzidzisi vekumaruwa reAmalgamated Rural Teachers Union of Zimbabwe, VaObert Masaraure, vanoti vashandi ndivo vachanyanyoomerwa sezvo hurumende isina kuwedzera vashandi vayo mari dzemihoro, uku ichikwidza mutengo wemafuta edzimotokari. VaMnangagwa vakati hurumende yavo iri kutarisira kuwedzera vashandi vayo mihoro muna Kubvumbi wegore rino. Mutauriri wesangano rinorwira kodzero dzevanhu reHashatag Tajamuka, VaPromise Mkwananzi, vanoti chave kudiwa ndechekuti zvizvarwa zveZimbabwe zvitaure nezwi rimwe chete vachiti zvave pachena hurumende yaVaMnangagwa iri kumhanya nemakarimwa. Kunyange hazvo hurumende yakawedzera mitengo yemafuta edzimotokari, veruzhinji vaswera vari mumitsetse yekutsvaga mafuta aya sezvo vemagaraji mazhinji vanga vachiti havana mafuta acho. No media source currently available 	https://www.voashona.com/a/zimbabwe-petrol-diesel-price-hike-reaction/4741089.html
business	VeMabhizimisi Voramba Kudzikisa Mitengo Sezviri Kudiwa neHurumende	Kunyangwe hazvo hurumende yakapa kurudziro yekuti mitengo yezvinhu zvakawanda zvinodyiwa nevanhu idzikiswe kusvika payaive musi wa25 kurume, izvi zvinenge zviri kukona n’anga murapwa achida. Mitengo yezvinhu haisi kudzika. Hatina kukwanisa kubata vamwe vakuru veConfederation of Zimbabwe Industries kana Zimabwe National Chamber of Commerce tinzwe divi ravo. Asi gurukota rezvemaindustry Doctor Sekai Nzenza vaudza Studio 7 kuti vari kushushikana nekukwira kwemitengo yezvinhu vakati pamisangano yavakaita nevamwe vemabhizimisi vakatenderana kuti mitengo yezvinhu idzikiswe. Vatenda havo kuti vemabhizimisi varik kuti vari kuremerwawo nezvinhu kunyanya mari yekunze yekutenga zvinhu. No media source currently available Imwe nyanzvi munyaya dzezvehupfumi muzvinafundo Gift Mugano vanodzidzisa paNelson Mandela Metropolitan University vanoti zvekuda kutara mitengo yezvinhu hazvishande uye zvichatopa kuti zvinhu zvishaikwe muzvitoro. No media source currently available 	https://www.voashona.com/a/vemabhizimisi-voramba-kudzikisa-mitengo-sezviri-kudiwa-nehurumende/5392890.html
business	Muzvare Shingi Mangwiro Vokurudzira Vamwe Kuvhura Mabhizimusi Kumusha	"Kuzvizvarwa zveZimbabwe zvakawanda zviri kunze kwenyika, nyaya yekuita zvirongwa zvebudiriro kumusha inotovatyisa. Vamwe vanotya kuti vanogona kudyirwa mari dzavo nehama kana shamwari mari dzavo dzavanenge vakadikitirira. Vamwewo ndivo vanoti vanotya kuti mabhizimusi avo kana zvirongwa zvavo zvinogona kusafambiswa zvakanaka. Asi mukati imomo mune vamwe vashoma vakaita saMuzvare Shingi Mangwiro, avo vanoti zviro zviyedzwa, chembere yekwaChivi yakabika mabwe yakanwa muto. Muzvare Mangwiro, avo vari mudunhu reMaryland muAmerica, vakanovhura chitoro chavo chinotengesa mbatya dzevana kubva pavacheche kusvika pamakore gumi nemaviri. Muzvare Mangwiro vanoti kunyange hazvo ivo vaimbotyawo kuti vanogona kubirwa kana kusafambisirwa bhizimusi ravo zvakanaka, vakaisa nzira dzinoita kuti vakwanise kutevere zvinenge zvichiitika muchitoro chavo, kunyange vari kunze kwenyika. ""Unofanirwa kunge uri very organised and panenge paine ma systems atakaisa kuti inini ndikwanise kunge ndichi monitor kuti chii chiri kuitika zuva nezuva. So ndine vashandi variko na manager vandinenge ndichitaura navo everyday vachindipa ma updates,"" vanodaro Muzvare Mangwiro. Vanoti nekuda kwekuona kuti vakawanda vanotengesa mbatya kumusha vanonyanyotengesa dzemadzimai vachisiya dzevana nevanhurume, zvakavapa shungu yekuti vavhure chitoro chinotengesa mbatya dzevana, mabhuku, pamwe netwekutambiswa twevana. Asi vanoti dambudziko riripo guru ravari kusangana naro ndere mitero inodiwa neZimra, iyo vanoti yakakura uyewo zvinodiwa zvacho zvakawandisa. Mashoko aMuzvare Mangwiro anouya apo kambani yeGary Thomspon and Associates iri kushanya muAmerica ichikurudzira zvizvarwa zveZimbabwe zviri muAmerica kuita mabhizinesi anobatsira mukusimudzira hupenyu hwavo pamwe nenyika yavo.  No media source currently available "	https://www.voashona.com/a/zimbabwe-diaspora-economy-tudiki-mangwiro/3909950.html
business	Kukwira kweMitengo yeZvakawanda Kwosiya Veruzhinji, Varimi, Vaomerwa	Kunyange hazvo mutungamiri wenyika, VaEmmerson Mngangagwa vakavimbisa masvondo mashoma adarika kuti hurumende ichadzorera mari muzvitengeswa senzira yekubatsira vanhu, vanhu vari kuti hapana chati chamboshanduka munyaya dzemitengo yezvinhu. Vanhu vakawanda vanonzi vari kuchema kuti mitengo yezvinhu zvavanoda zuva nezuva, kusanganisira zvekurimisa zvemwaka uno, iri kukwira zvisina mukare akamboona, izvo zvave kusiya vakawanda vachishaya pekutangira. Mutengo wezvekudya zvinosanganisira upfu nechingwa unonzi uri kungokwirawo pamadiro. Semuenzaniso, mutengo wechingwa unonzi wakakwira kubva pamadhora gumi nemana anemasendi makumi manomwe nemashanu ukaenda pamadhora gumi nemasere ane masendi makumi mana nemashanu parofu. Mutengo weupfu wakakwirawo mwedzi wapera nezvikamu zana kubva muzana. Nyanzvi mune zveupfumi vachitungamira sangano reLabour and Economic Development Research Institute of Zimbabwe, Doctor Godfrey Kanyenze, vanoti kukwira kwemitengo yezvinhu uku hakufanirwe kukatyamadza vanhu nekuti hurumende yakatozivisa kare kuti mitengo yezvinhu ichafambidzana nemisika yemari, iyo inomirawo nemari yekunze kwenyika, zvikuru nedhora rekuAmerica. Doctor Kanyenze vanoti zvinozivikanwa kuti musika wemari uyu hauna kumira zvakanaka sezvo uri kungoenda nzira imwechete, yekudonha kwehuremu hwemari yemunyika. Mutewedzeri wemunyori mukuru weZImbabwe Congress of Trade Unions, VaThomas Masvingwe vanoti kukwira kwemutengo wechingwa uku kwaomesera veruzhinji, zvikuru vashandi zvikuru, avo vanga vave kurwisa kuti vangokwanisa kuwana chikafu kaviri pazuva, mangwanani nemanheru. Matambudziko ekukwira kwemitengo yezvinhu anonzi haasi kunzwengawo varimi, avo vanonzi vapererwa nemazano nekuda kwekuramba mitengo yezvikwanisiro ichikwira. Mukuru weTobacco Industries and Marketing Board, Doctor Andrew Matibiri vanoti kukwira kwemitengo yezvekurimisa kuri kubata varimi vose, kusanganisira varimi vefodya, izvo zvinogona kudzikisa ndimo mwaka uno. Doctor Matibiri vanoti chimwe chiri kunyanyonetsa varimi kushaikwa kwemagetsi, ayo ari kudzimwa dzimwa, izvo zviri kukanganisa vaya varimi vakanga vadyara fodya yekudiridzira. Tsaga refotereza yepamusoro rine huremu hwemakirogiramu makumi mashanu rinonzi rave kutengeswa muzvitoro zvakawanda zvinotengesa zvekurimisa nemutengo uri pakati pemadhora mazana mashanu nemakumi manomwe nemazana matanhatu. Tsaga refotereza yepasi rine huremu hwumwechetehwo rinonzi rave kutengesewawo nemadhora emunyika ari pakati pemazana mana nemakumi manomwe nemazana mashanu emadhora, zvichienderana nekuti uri kushandisa nzira dzipi dzekubhadhara. Chimwe chinonzi chiri kukonzera kukwira kwemitengo zvakanyanya mutengo wemafuta edzimotokari, uyo wanga uchikwidzwa svondo roga roga. Doctor Kanyenze vanoti dambudziko remunyika iri rinogona kupedzwa chete kana pakaitwa munonera pamwe chuma chemuzukuru mune zveupfumi pamwe nezvepatongerwo enyika. Kusvika izvi zvaitika, veruzhinji vanonzi vacharamba vachinonga svosve nemuromo. No media source currently available  	https://www.voashona.com/a/zimbabwe-prices-commidities-bread-fertilizers/5191037.html
business	Vagari Vopengera Mitero yeMigwagwa kuMasvingo	"Vagari vemudhorobha reMasvingo vanoti havasi kufara nezviri kuitwa nekanzuru yavo zvekuti vabhadhariswe mitero yekushandisa migagwa yeguta iri, kana kuti roda levy, ivo vasina kuwirirana nekanzuru yavo. Vagari vanoti vakatsamwa nedanho iri nekuti kanzuru haina kuuya kwavari kuzotsvaga pfungwa dzavo. Zviri kunyanya kuvarwadza ndezvekuti pachine mutauro pamusoro pechimwe chirongwa chakadai, icho vagari vanoti havana kuona zvakashandiswa mari dzavaibatirwa. Mumwe mugari, VaPaul Rimai, vanoti kanzuru yavo haina kupinda muvanhu zvakakwana kuti ipihwe mvumo yekutora mari inoita madhora mana paimba yoga yoga. Masvingo ine vagari vanosvika zviuru makumi matatu. Izvi zvinoreva kuti kanzuru ichange ichiwana mari inoita zana nemakumi maviri ezviuru zvamadhora pamwedzi kubva kuvagari. Mugari wekuMucheke, VaSamson Gororo, vanoti havaoni kushanda kwechirongwa ichi sezvo munharaunda yavo musina migwagwa yakagadzirwa pavakambobhadhara mari dzavo. Asi meya weguta reMasvingo, VaHubert Fidze, vanoti chirongwa ichi chakadzoswa mushure mukuwirirana nevagari paigadzirwa bhajeti regore rino. VaFidze vanoti chirongwa ichi chakakosha kugadzirisa migwagwa yashata mudhorobha sezvo mari yemigwagwa inobva kuhurumende nebazi reZinara iri shoma, Vati vachatsanangurira vagari kuti mari iyi vachaishandisa sei. Asi vanotungamirira kufambiswa kwebasa musangano rinomirira kodzero dzevagari, reMasvingo United Residents and Rate Payers Alliance, VaAnoziva Muguti, vanoti vagari havana kupihwa mukana wakakwana kuti vape pfungwa dzavo panyaya iyi ""Zvavari kutaura kuti vakaita ma consultations nevanhu pamabhajeti tinozviramba nekuti ma meeting avo vaimaita vasina kushambadzwa zvakakwana kuchiinda vanhu vashoma uye nguva dzavakaita vanhu vaiva kumabasa, ivo chavakakonewa sema councilors vaifanira kuenda ku maward avo kwete zvebhajeti,: Vadaro VaMuguti. Sangano iri rinoti riri kukurudzira nhengo dzaro kuti dzisabhadhare mari iyi kusvikira vagara pasi nekanzuru vachionesana zvakanaka panyaya iyi. Kanzuru inotarisirwa kuwana mari inoita miriyoni imwe nemamazana mana ane makumi mana ezviuru zvemadhora pagore kubva kumitero yemigwagwa. No media source currently available "	https://www.voashona.com/a/masvingo-residents-against-road-levy/4307484.html
business	Trafigura Yoramba Kuti Yakapa Zimbabwe Mari yeKubhadhara Chikwereti kuWorld Bank neAfrica Development Bank	Vanoona nezvekuburitswa kwemashoko mukambani yekuSingapore yeTrafigura, Zohra McDoolley-Aimone, aramba mashoko ekuti kambani yavo yakapa Zimbabwe mari inodarika bhiriyoni imwe chete yemadhora yekuti ibhadhare chikwereti kuWorld Bank neAfrican Development Bank. Achipindura mubvunzo kubva kuStudio7, McDoolley-Aimone ati vainge vanzwa mashoko kubva kumapepanhau ekuti Trafigura yainge yapa Zimbabwe mari asi akati aya manyepo. Atiwo vane mabhizimisi muZimbabwe ayo akazvipira kuramba achifambisa basa achishanda nehurumende asi panyaya yekukweretesa Zimbabwe, kambani yavo iri kuzorwa mafuta enguruve yavasina kudya.. Gurukota rinoona nezvemari, VaPatrick Chinamasa, vakazivisa mazuva mashoma apfuura kuti vainge vawana chikwereti chekuti vabhadhare mari yakawedzerwa pazvikwereti zvayo. Asi havana kutaura kuti mari iyi yainge yabva kupi. Kambani yeTrafigura Group inoshanda yakapinda muZimbabwe muna 2013 kuburikidza nekuisa hupfumi mukambani Puma Energy iyo yakaisa zvikamu makumi matanhatu kubva muzana mukambani ye Redan Petroleum. Redan ine nzvimbo dzinotengeserwa mafuta edzimotokari makumi manomwe nepfumbamwe, uye inopa mafuta endege panhandare ina. Nyanzvi munyaya dzezvehupfumi dzinoti kambani yePuma Energy ndiyo inoshandiswa kubhadhara mari kuZimbabwe. Kambani yeTrafigura muna 2010 yakabatwa nemhosva yekurasa muchetura kubva kumakambani ekumawirira kunyika yeIvory Coast. Izvi zvakashorwa zvikuru nemasangano anorwira kodzero dzevanhu akaita seAmnesty International. Kambani iyi inonziwo yakaita zvehuwori kuIraq pachirongwa chainzi Oil for Food icho chaipa vanhu vemuIraq zvekudya mafuta edzimotokari munyika iyi achitengeswa zvisina kujeka. Gore rapera Zimbabwe yakamboyedza kubhadhara chikwereti ichi ichishanda nekambani yemuNew York inonzi Lazard. Lazard yaishanda nebhanga reStandard Chartered Bank rekuBritain kuunganidza mari iyi asi zvakakona n’anga murapwa achida. Asi rwendo rwuno VaChinamasa vanoti vakawana mari kukambani yeTrafigura iri kunzi nevamwe vakaita semutungamiri webato rePeople's Democratic Party, uye vaimbova gurukota rezvehupfumi, VaTendai Biti, haina kujeka. VaBiti vanotiwo zvakaitwa naVaChinamasa kutyora mutemo wePublic Debt Management Act unoti kana hurumende ichida kukwereta mari yakawanda zvakadai inofanira kutanga yaenda kudare reparamende. VaBiti vashorawo bhanga reWorld Bank nekutendera VaChinamasa kuti vatyore bumbiro remitemo. Mashoko aya atsinhirwa nevanokokera bato reMDC-T mudare reparamende, VaInnocent Gonese. Asi gweta rinombomirira mutungamiri wenyika, VaRobert Mugabe, munyaya dzakawanda VaTerrence Hussein vanoti VaChinamasa havana mutemo wavakatyora. Ko zvinobatsira here kana Zimbabwe ikabhashara zvikwereti zvayo? VaBiti vanoti kuteya nzou neriva nekuti kana pasina kuvandudza mabatirwo ehupfumi, hakuna chinobuda. Asi nyanzvi munyaya dzezvehupfumi vachidzidzisa paUniversity of Zimbabwe, Doctor Gift Mugano, vanoti zvinobatsira kunyange hazvo zvichinetsa kuzowana zvikwereti kubva kuIMF neWorld Bank. VaMugano vanoti vemakambani emuZimbabwe ndivo vachawana chouviri kubva mukubhadhara chikwereti ichi. Nyaya yehuowori nekutadza kufambisa zvakanaka hupfumi zviri kupa kuti Zimbabwe itadze kubhadhara zvikwereti zvayo zvapa kuti hupfumi huende kuamwere. Asi hurumende inoti zvirango zvakatemerwa nyika ndizvo zvapa kuti itatarike. No media source currently available  	https://www.voashona.com/a/zimbabwe-matongerwo-enyika/3834757.html
business	Vaiva Vashandi veMakambani eMangoda Vononga Svosve neMuromo kwaChiyadzwa	"Vaimbove vashandi vemakambani anochera mangoda kwaChiadzwa vari kuyaura nenzara uye kudya nhoko dzezvironda mushure makambani aya akatorerwa marezinesi ekuramba achichera nehurumende. Vashandi ava kunyanya vagari venharaunda dzakapoteredza Marange vanoti varohwa nenhamo zvakanyanya. Vazhinji vakamiswa mabasa nechimbichimbi vange vakatadza kuwaniswa mari dzemihoro yavo. Makambani aichera mangoda anosanganisira Anjin, Mbada Diamonds, Kusena, DMC, Marange Resources nemamwe akamiswa kushanda zvikapa kuti vashandi vanopfuura churu vamiswe mabasa. Vamwe vevashandi ava kunyanya vagari venzvimbo iyi vava kuomerwa nehupenyu sezvo nharaunda iyi isina zvizhinji zvinokwaniswa kuitwa zvinopa chouviri uye yave zvakare nzvimbo yakachengetedzwa. VaGodknows Murire mumwe wevaimbove vashandi kukambani yeAnjin Investments yaichera mangoda avo vanoti kupera kwebasa nenguva yavaisatarisira kwakavapidza munyatwa yakaomarara. “Kunzi basa rapera kwakati kanganisa zvakanyanya sezvo hapana aitarisira izvi panguva iyoyo, nekuti tange tisina gadziriro or kuti kupihwa notice chaiyo. Vanoenderera mberi vachiti, ""Kungomiswa suddenly kwataitwa kwakakuvadza nemhuri yose nokuti hurongwa hwange husipo wokuti pamwe ndizvo zvichazoitika.” VaMurire vanoti kupera kwakaita basa kwakapa kuti vazhinji vasare vaine zvikwereti kumabhanga, zvitoro, munharaunda nekwakawanda wanda izvo zvikwereti zvacho zvonetsa kubhadharika nekuti basa rakapera. “Panyaya yezvikwereti zvopa kuti tishupike kuzvibvisa kana kudzosera, apawo taingopihwa tumari tushoma tushoma apo takamiswa mabasa. Nekuwanda kwemaneeds sevanhu vaviva pabasa tasara tiri munhamo yekuti tobhadhadhara vanhu vaye seyi iwe wagara.” Vanodaro VaMurire VaCharles Kusena mumwezve mushandi wekuminda yemangoda akamiswa basa, avo kuchemawo nenyaya yezvikwereti izvo vanoti zvakatovapedzera zvipfuyo zvavo votengesa kuitira kudzosera mari yemabhanga neyemuvanhu vonge vonetsa voda kuvaendesa kumatare edzimhosva. Amai Mary Munjoma mugari wekuHot Springs pedyo nenzvimbo yaicherwa mangoda nekambani yeAnjin vane murume akamiswa basa. Amai Munjoma vanoti nhamo yapfunya chisero mumusha wavo izvo zvopa kuti vandosunza kana kuita maricho kunzvimbo dzakavapoteredza kuti vararamise mhuri yavo. “Kubva pakamiswa baba basa hupenyu hwatiomera zvekuti tave kuita marikicho sezvo pachisina chekuita baba vakagara. Mamwe mabasa ekutotiraramisa mhuri kuteza huni nekuita mikando, tave kupfeka mazitye atinopfekedza vana zvemadhora dhora nekuti chekuita chacho hapana.” VaBiggie Vheremu vaishandirawo imwe kambani yaichera mangoda kwaChiadzwa. Vanoti kumira kwavakaita basa mwedzi yodarika makumi maviri yapfuura kwovatemesa musoro nekuti havachazivi kuti zvichemo zvavo zvemari dzisina kupera kubhadharwa vachazviendesa kunaani uye nemari dzemazuva erivhi. “Tiri kuti tiri kushaya kwekuti tinozonanga ani pakuda kuti tinzwe kuti mari tichabhadharwa nani. Vaimbove vakuru vedu vekambani takavabvunza izvozvo asi hatina zvakare kupihwa mhinduro inogutsa saka ipapo pari kutinetsa kusvika parizvino.” Vaimbove vashandi vemakambani emangoda ava pamwechete nemhuri dzavo vari kuronga kuratidzira mumazuva mashoma ari kutevera vachinyunyuta nekusabatwa zvakanaka kwavari kuitwa nemapurisa ari kuchengetedza minda yemangoda iyi pamwechete nemasoja avo anoti ari kushungurudza vagari zvisakafanira. Vagari venzvimbo dzinoti, Hotsprings, Tonhorai, Chakohwa vari kunyunyuta zvakare nekusvibisirwa mvura yemunzizi dzavo zvakare kusapihwa mabasa pakambani yeZimbabwe Consolidated Diamond Mining Company kana ZCDMC. Vagari ava vari kushanda pamwe chete nesangano rinorwira kodzero dzevanhu vanogara munzvimbo dzinowanikwa zviwanikwa reCentre for Research and Development, CRD. Mukuru weCRD VaJames Mupfumi vanoti ikodzero yevagari vekwaChiadzwa nenyaya yekushungurudzwa kwavo. “Isusu nyaya yedu tiri kuzama kushanda nemaCBOs (Community Based Organisations) ari kuno panyaya yaari kuda kuita ratidziro yavo nenyaya yeharassment yavari kusangano nayo mucommunity, angave maissues e-unemployment evana venyu, abuse yevana zvekare nyaya yewater pollution environmental degradation yemakomba akasiyiwa akadaro nemacompanies. Vanotiwo, ""Tiri kunzwa zvakare kuti vana vari kumanikidzwa kufushira makomba aya vachinzi magweja, saka iorced labour iri kuuya kabisira futi.” Vagari venharaunda yeChiadzwa vanoti nenyaya yekusvibisirwa kwemvura murwizi Odzi nemakambani aimbochera mangoda vazhinji varasikirwa nezvipfuyo kunyanya mombe dzinosvika mazana masere, uye mbudzi nehwayi. No media source currently available "	https://www.voashona.com/a/zimbabwe-matongerwo-enyika/3592444.html
business	Varimi Vonetseka neMbeu neZvikwereti zveKurimisa	Kunyange hazvo mvura yakaturuka, vakawanda mudunhu reMashonaland West vanoti havasati vaisa mbeu pasi sezvo vasina zvekurimisa, kushaya mbeu pamwe nefotereza izvo zviri kudhura zvakanyanya. Varimi vari kubhadhariswawo mari dzakasiyana zvichienderana nekuti vane dhora rekuAmerica here, mari yemunyika kana kuti Ecocash nedzimwe dzemakadhi. Hurumende nekune rimwe rutivi iri kukurudzira vamwe vemakambani akazvimirira kuti vabatsirewo varimi nezvikweti kurima zvakaita sesoya beans nezvimwe Varimi ava vanoti havana mbeu yekudyara sezvo iri kuvadhurira zvakanyanya. Mumwe murimi anorima kuMakonde VaIshmael Nyikadzino vanoti havana mari yekutenga mbeu nekudaro vave kutodyara chibage chemudura chavakakohwa gore rino icho vanofunga kuti chichadzikisa gohoo ravo. Pakiti yembeu yechibage yemakirogiramu gumi iri kutengwa nemadhora ari pakati pemazana matatu nemakumi mapfumbamwe kusvika pamadhora mazana mana nemakumi maviri zvichienderana nekuti imbeu yemhando ipi. VaNyikadzino vanoti vagari vanofanirwa kupihwa chibage chehupfu sezvo kuine nzara zvekuti vanhu vachapedzisira vokanga mbeu. Zimbabwe yakatarisanawo nenzara inotyisa sezvo vanhu mamiriyoni masere vari kuda kubatsirwa nechikafu. Mumwe mugari akagariswa patsva kuBanket VaUpenyu Dzvove vanoti varimi vakawanda havana mombe dzekurimisa sezvo dzakafa. (The onus is on you to probe kuti what killed the cattle not write that he did not say) Mutungamiri weZimbabwe Farmers' Union (ZFU) VaWonder Chabikwa vanotiwo mbeu yakanonoka kuuya uye vakawanda vari kukundikana kuzadzikisa zviri kudiwa nemabhanga paine nguva kuti vakwerete mari pasi pechirongwa checommand agriculture. Vanhu vanokwanisa kukwereta mari pasi pechirongwa cheCommand Agriculture kuburikidza nebhanga reCommercial Bank of Zimbabwe (CBZ), Agribank, CBZ, Stanbic ne Zimbabwe Women’s Microfinace Bank. Mari iri kunzi ichashandiswa pachirongwa ichi inosvika mabhiriyoni matatu nezviuru mazana maviri. Chirongwa cheCommand Agriculture ichi mukakore adarika change chichishorwa zvakanyanya sezvo dzimwe mari dzinodarika mabhiriyoni matatu dziri kunzi hadzina kufambiswa zvakanaka. Kunyange hazvo varimi vari kuti vakaomerwa, mutungamiri wenyika VaEmmerson Mnangagwa vakaudza vagari vekuMahusekwa mudunhu reMashonaland East nguva pfupi yapera kuti mvura zvayaturuka vanofanirwa kubuda mudzimba varime vachiti vasina mbeu vanopihwa mbeu yehurumende pasi pechirongwa chePresidential Scheme. Asi vakanofanobata chigaro chevanotungamira mabasa edunhu reMashonaland West kana kuti Provincial Administrator VaChenai Media Mugandani vanoti mbeu iyi inongopihwa chete vanhu vanoshaiwa vasina kana mombe. Nyanzvi munyaya dzezvekurima vachishanda neZimbabwe Farmers Unio VaPrince Kuipa vanoti varimi vari kusangana nematambudziko ekushaya zvekurimisa nekupihwa mbeu nehurumende nguva yapera. VaKuipa vanoti hurumende inofanirwa kupa varimi mbeu nguva iripo. Kunze kwekushaya mbeu vakawanda vanoti varimi vane minda asi havana zvikwanisiro. Mutungamiriri webato reMDC Alliance, VaNelson Chamisa vachitaurawo pamusangano wakamboitirwa kuKariba vakashoropodzawo hurongwa hwehurumenda hwekutadza kupa varimi matirakita ekurimisa vachiti kurima nemombe zvinotadzisa varimi kurima minda yakakura kuti vakohwe pakuru. Hurumende inoti varimi vanosvika zviuru mazana manomwe vari kupihwa mbeu nefotireza pasi pechirongwa chePresidential Scheme vamwe vanosvika zviuru mazana mana vanotora zvikwereti pasi pechirongwa cheCommand Agriculture. No media source currently available      	https://www.voashona.com/a/varimi-vonetseka-nembeu-nezvikwereti-zvekurimisa/5189798.html
business	Hupfu Hwowedzedzerwa Mutengo Zvakanyanya	Mutengo wehupfu hwakwira zvakanyanya mushure mekunge gurukota rinoona nezvemari Muzvinafundo Mthuli Ncube vabvisa mari yange ichibhadharwa nehurumende kuti chibage chinotengeswa kuGrain Marketing Board kana kuti GMB chinge chakaderera mutengo. VaNcube vakazivisa nezvedanho iri pavakaparura hurongwa hwavo hwekushandiswa kwemari kana kuti bhajeti regore rinouya. Kunyangwe hazvo vemuzvitoro vange vatowedzera mutengo nemadhora makumi matatu, veGrain Millers Association of Zimbabwe GMAZ vanoti vachaita musangano wechimbi chimbi kuti vaone kuti voita sei nenyaya yemutengo. Mutauriri weGMAZ VaGarikai Chaunza vaudza Studio 7 kuti ivo havatare mitengo yehupfu sezvo ravo basa riri rekugaya chete chibage chavanenge vatenga kuGMB. No media source currently available Kuwedzerwa kwemutengo hwehupfu kuri kuuya apo nyika yakatarisana nenzara inotyisa yapa kuti masangano anopa rubatsiro aparure hurongwa hwekupa vanhu vemumadhorobha vanodarika mamiriyoni maviri chikafu. Kumaruwa vanhu vanodarika mamiriyoni mashanu vakatarisanawo nenzara. 	https://www.voashona.com/a/hupfu-hwowedzedzerwa-mutengo-zvakanyanya/5180772.html
business	Hurumende Inotara Bhajeti re$4.1 Billion Gore Rinouya	Hurumende inoti inotarisira kushandisa mari inosvika 4 point 1 billion dollars gore rinouya kunyange hazvo iri kutarisira kuwana mari inmoita 3 point 7 billion dollars. Hurumende inoti inotarisira kushandisa mari inosvika 4 point 1 billion dollars gore rinouya kunyange hazvo iri kutarisira kuwana mari inmoita 3 point 7 billion dollars. Izvi zvinoreva kuti mari iri kutarisirwa kushandiswa nehurumende inodarika nemazana mana emamiriyoni emadhora kubva pamari ichawanikwa nehurumende gore rinouya. Izvi zvabuda pachena paturwa bhajeti regore rinouya muparamende negurukota rezvemari, VaPatrick Chinamasa. VaChinamasa vati kunyange hazvo vachitarisira kuti hupfumi hwenyika huchakura ne one point 7 percent gore rinouya, zvinhu hazvina kumira zvakanaka sezvo nyika iine matambudziko akawanda anosanganisira kugadzira zvinhu zvishoma pane zvairi kutenga kunze, kushaikwa kwemari, mihoro iri pasi, kudhura kwezvinhu nezvimwe zvakawanda. VaChimamasa vati gore rinouya nyika ichawana mari shoma pane yayange ichitarisira. Vati kuti vemabhizimisi vave nechivimbo nenyika ino, panofanira kuve nemitemo yakanaka inokwezva vekunze, kudyidzana zvakanaka nedzimwe nyika pamwe nerunyararo sezvo nyika yatarisana nesarudzo dzemuna 2018. Vatiwo mvura inofanira kunaya zvakanaka kuitira kuti hupfumi hwenyika husimukire. VaChinamasa vati sezvo mabasa ekurima ariwo anosimudzira hupfumi hwenyika chikamu chekurima pasi pechirongwa cheCommand Agriculture ndicho chichapihwa mari yebasa yakawanda kudarika zvimwe zvikamu zvese. Command Agriculture ichapihwa $65.5 million Bazi redzidzo yepasi ndiro richawana mari yakawanda kudarika ese. Bazi iri richapihwa $803 million, asi semumapazi ese, mari zhinji inoenda kumihoro uye bazi iri ndiro rine vashandi vakawanda kudarika mapazi ese. Bazi rezvemukati menyika richawana $364.308 million, rezvekudzivirwa $340.522 million, rehutano $281.976 million ukuwo hofisi yemutungamiri wenyika ichawana $175.643 million. VaChinamasa vati vashandi vehurumende vachadya mabhiriyoni matatu emadhora kuburikidza nemihoro yavanotambiriswa gore rinouya. Vatiwo mari zhinji ichawanikwa nehurumende ichabva kumitero, iyo ichasvika pamabhiriyoni matatu nemazana mana emamiriyoni emadhora. VaChinamasa vazivisawo kuti vachamutsiridza chirongwa cheConstituency Development Fund gore rinouya uye mari iyi ichapihwa pasi peparamende kudzamara pave nemutemo unoona nezvemafambisirwo ehomwe iyi. VaChinamasa vakurudzira kuti paramende itambire kuumbwa kwehomwe yezvehutano yeHealth Fund Levy, iyo vati ichabatsira kuunganidza mari yekutenga mishonga nezvekushandisa muzvipatara zveveruzhinji. Humwe iyi ichawana mari kubva pakutengwa kwe airtime yembozhanhare. Vatorawo matanho akawanda nekudzika mitero yekuunganidza nayo mari. Vati apo paraffin yange ichipinda munyika isina mutemo, vakaona kuti pave nemakoronyera ari kusanganisa paraffin nedhiziri izvo zvave kuita kuti hurumende ishaye mari pamwe nekuuraya mota dzevanhu. Nekuda kwaizvozvo vati paraffin ichange yave kubhadhra mutero we40 cents parita rega rega kutanga muna Ndira gore rinouya. Munyori anoona nezvehupfumi muMDC-T , VaTapiwa Mashakada, vati bhajeti raVaChinamasa rinoratidza kuti hapana zviripo sezvo hurumende iri kutanga gore iine chikwereti. Asi gurukora rezvemadhorobha nematunhu, VaSavior Kasukuwere, vati bhajeti raturwa naVa Chinamasa rakanaka chose zvikurusei panyaya dzekuti vanhu vapihwe pekugara. VaChinamasa vazivisawo kuti chikwereti chenyika kumasangano anokweretesa pasi rose chasvika pa 11.2 billion dollars. Nhengo dzeparamende dzinotarisirwa kuzeya bhajeti raturwa naVaChinamasa nekuripasisa gore risati rapera. 	https://www.voashona.com/a/zimbabwe-national-budget/3628466.html
business	Vashandi veChitungwiza Vakamiswa Mabasa Vasina Kupiwa Mihoro Yavo Voronga Kukwira kuMatare	Vashandi vekanzuru yeChitungwiza vanodarika mazana maviri nemakumi matatu vakamiswa basa svondo rapera vaungana pamahofisi ekanzuru iyi vachida kuti vapiwe mari dzemihoro dzavanoti vakanga vasina kupiwa kwemwedzi inonzi ingada kusvika kumakumi matatu. Mutungamiri wesangano rinomirira vashandi veChitungwiza, Reverend Ephraim Katsina vanoti kanzuru yakapotsa pakutanga yamisa vashandi ava mabasa isati yavabhadhara mari dzavo dzayakanga isati yavapa. Reverend Katsina vanoti vaedza kuita musangano nemunyori mukuru wekanzuru yeChitungwiza VaGeorge Makunde asi hapana chinobatika chabuda mumusangano uyu. Vanoti vachasangana zvakare neChipiri, kukundikana kuwirirana votora matanho ekuenda kumatare edzimhosva, uye kusanganawo negurukota rezvekutongwa kwematunhu, vaSaviour Kasukuwere. “Tinoda kunzwa kubva kuna minisita kuti vakatendera here kuti kanzuru imise vashandi ava mabasa,” vanodaro Reverend Katsina Nemusi weChina svondo rapera kanzuru yakamisa vashandi ava mabasa ichi shandisa mutongo weSupreme Court wakabuda muna Chikunguru, kunyange hazvo mutungamiri wenyika VaRobert Mugabe vakanga vasaina bhiri rekuvandudza mutemo wezvevashandi kuti uve mutemo. Studio 7 yakundikana kubata VaMakunde kanawo meya weChitungwiza VaPhilip Mutoti kuti tinzwe divi rekanzuru panyaya iyi. No media source currently available 	https://www.voashona.com/a/zimbabwe-politics-chitungwiza-council-workers/2939555.html
business	ZCTU Inotambira Kuvepo kweTNF iri paMutemo	Sangano rinomirira vashandi reZimbabwe Congress of Trade Unions, ZCTU, rinoti rinotambira nemufaro kuvepo kwemutemo unotara mashandiro eTripartite Negotiating Forum kana kuti TNF. Munyori mukuru weZCTU, VaJaphet Moyo, vanoti sevashandi vanofara kuti pave nehwaro hwekuti nhaurirano pakati pevashandi, vashandirwi nehurumende dzive pamutemo, sezvo kwemakore makumi maviri adarika TNF yanga ichishanda zvisiri pamutemo. Musangano wekutanga weTNF pave nemutemo uyu uri kutarisirwa kuitwa nemusi weChitatu svondo rino, apo panotarisirwawo kukurukurwa zvakati wandeyi zvinobata TNF zvakaunganidzwa masvondo maviri adarika pamusangano wakaitwa kuKadoma. VaMoyo vanoti zvimwe zvichakurukurwa zvichabva kukomiti yakaiswa kuti itarise matambudziko akatarisana nenyika mune zveupfumi uye zvinosanganisira matambudziko akatarisana nenyika anosanganisira kushaikwa kwemagetsi nemvura munyika. Studio 7 yakundikana kubata divi revashandirwi pamwe nehurumende. No media source currently available 	https://www.voashona.com/a/zimbabwe-zctu-tnf-platform-japhet-moyo/5270561.html
business	Vanhu Makumi Mashanu Vomiswa Mumatare Vachipomerwa Kuita Chioko Muhomwe	Vachuchisi vemuAmerica vari kupomera vanhu makumi mashanu mhosva yekuita zvehuori kuburikidza nekubhadhara mari dzechioko muhomwe kuitira kuti vadzidzi vane vabereki vakapfuma vawane nzvimbo dzekudzidza muzvikoro zvepamusoro soro zvine mukurumbira. Vachuchisi vanoti izvi zvaiitwa pasi pehurongwa hwaitungamirwa nesangano rakazvimirira reEdge College & Career Network. Vachuchisi vemuBoston mudunhu reMassachusetts vakapomera neChipiri mukuru wesangano iri, VaWillaim “Ricky” Singer, mhosva yekuita huori. Vachuchisi vakapomerawo mhosva dzehuori vamwe vatambi munyaya dzemafirimu vane mukurumbira vanosanganisira Felicity Huffman na Lori Loughlin, pamwe nevadzidzisi vemitambo muzvikoro zvepamusoro soro muAmerica. Zvikoro izvi zvinosanganisira Georgetown muWashington DC, Yale University mudunhu reConnecticut, Stanford neUniversity of Southern California mudunhu reCalifornia nezvimwe. Mari dzaibhadharwa dzsechioko muhomwe dziri pakati pezana rezviuru zvemadhora kusvika kumamiriyoni matanhatu emadhora. Sangano raVaSinger rinonzi rakawana mari inosvika mamiriyoni makumi maviri nemashanu emadhora mukati memakore manomwe kubva muna 2011 kusvika 2018. Muzvinafundo pa Devry University ku Ohio, Va Elliot Masocha, vanoti zvakaitwa izvi hazvina kunaka zvachose sezvo zvichikanganisa vadzidzi vari pazvikoro izvi pamwe chete nekudzikisa huremu hwezvikoro izvi. Muzvinafundo Masocha vanoti vadzidzi vese vakapinzwa muzvikoro izvi pachishandiswa chioko muhomwe vanofanirwa kubviswa muzvikoro izvi sezvo kuramba vari muzvikoro izvi kuchizokanganisawo vamwe vadzidzi. No media source currently available 	https://www.voashona.com/a/fifty-high-profile-indicted-in-us-vartsity-bribery-scandal/4828523.html
business	Vagari Vodyira Marasha Kanzuru yeHarare	Rimwe sangano rinomirira vagari vemuHarare, reHarare Residents Trust, rinoti rakaendesa nemusi weChipiri gwaro renyunyuto kukanzuru yeguta reHarare pamusoro pemitero ya 2021, iyo rinoti iri pamusoro uye iri kuremera vagari sezvo vachinzi vaibhadhare ichitangira musi wa 01 Ndira 2021. Gwaro iri, iro rinonzi rakasainwa nevagari vanodarika zviuru zvishanu, avo vari kunyunyuta kuti vazhinji vave kumanikidzwa kubhadhara mari dziri pakati pemadhora emari yekuAmerica makumi mana kuvagari vekumisha yeveruzhinji, nemadhora makumi manomwe kusvika kuzana kuvagarai vari kumisha yevashoma pamwedzi. Mukuru weHarare Residents Trust, VaPrecious Shumba, vanoti mitero iri kubhadhariswa vagari nekanzuru yeHarare haikwanisike, haina kukodzera uye inotowedzera matambudziko agara aine vagari ari kukonzerwa neCovid-19 sezvo vazhinji vasati vave kukwanisa kushanda zvizere. Studio7 haina kukwanisa kunzwa kuna meya weHarare, VaStewart Mutizwa, sezvo vasati vapindura mibvunzo yedu yatavatumira pamusoro penyaya iyi. Ngatinzweyi hurukuro yaitwa naJonga Kandemiiri weStudio 7 naVaShumba. No media source currently available 	https://www.voashona.com/a/zimbabwe-residents-association-petitions-harare-city-council-on-rates/5837965.html
business	Meya weHarare Oparura Gwaro Rinoburitsa Mamiriro Akaita Guta Iri	"VaManyenyeni vanoti pane zvinhu zvakawanda zvinofanirwa kugadziriswa nekanzuru yavo kuitira kuti hupenyu hwevagari vemuguta iri huve nani. Meya weguta reHarare, VaBernard Manyenyeni, vaparura neChipiri gwaro remamiriro akaita zvinhu muguta iri. VaManyenyeni vanoti pane zvinhu zvakawanda zvinofanirwa kugadziriswa nekanzuru yavo kuitira kuti hupenyu hwevagari vemuguta iri huve nani. VaManyenyeni vanoti shuwiro yavo ndeyekuti zvinhu zvigadzirike muguta iri kuitira kuti vagari vavimbike nekanzuru. VaManyenyeni vanoti vachayedza kushandura mafambisirwo ari kuitwa zvinhu mukanzuru kusanganisira mafambisirwo emari dzinobhadharwa nevagari kuitira kuti guta re Harare richishandise mari zvine hungwaru. ""Zvakakosha kuti tigadzirise zvinhu mukanzuru kuitira kuti vanhu vabhadhare mari dzemitero vakafara kuitira kuti mabasa afambe zvakanaka muguta reHarare,"" Va Manyenyeni vaudza Studio7. VaManyenyeni vaenderera mberi vachiti vachatarisa mihoro yevashandi vekanzuru vepamusoro kuti vawone kuti mari dzavanotambira dziri kuenderana here nemari dziri kutambirwa nevamwe vashandi vanoita mabasa aya kune dzimwe nzvimbo sezvo veruzhinji vari kushoropodza kanzuru vachiti iri kupa mari kuvashandi vepamusoro asi vane mabasa epasi vachinonga svosve nemuromo. ""Zvakakosha kuti mihoro yevashandi vedu vane zvinzvimbo zvepamusoro ienderane nevamwe vanoita mabasa aya kune mamwe makambani. Takambodzikisa mari dzinotambirwa nevamwe vashandi kuti zvienderane nemamiriro emunyika saka ticharamba tichiita izvi kusvika zvinhu zvagadzirisika,"" Va Manyenyeni vaudza Studio7. No media source currently available  "	https://www.voashona.com/a/zimbabwe-harare-city-council-africa/3214833.html
business	Bhodhi Idzva reZimra Rinogadzwa Richitungamirwa naVaCallisto Jokonya	Gurukota rezvemari, VaMthuli Ncube, vakazivisa neChitatu mazita evanhu vatanhatu vachange vari mubhodhi idzva reZimbabwe Revenue Authority, Zimra. VaNcube vakati sachigaro webhodhi iri vachange vari muzvinabhizimisi ane mukurumbira, VaCallisto Jokonya, mutevedzeri wavo ari Amai Josephine Matambo. Dzimwe nhengo dzebhodhi iri ndiVaGeorge Guvamatanga, VaIsaac Kwesu, Memory Nguwi naDoctor Morris Mpofu. Mutungamiri wesangano revanotenga vachitengesa reInternational Crossborder Traders Association, VaDenis Juru, vaudza Studio7 kuti kunyange havo vachiremekedza VaJokonya semunhu anoziva zvemabhizimisi, VaJokonya havangakwanisi kupedza huori huri kuZimra nekuti huori uhu hunobva kumusoro soro kwehurumende kunove iko kunofanirwa kutanga kugadziriswa. VaJokonya vaudza Studio7 kuti vanga vari kunze kwenyika uye havakwanisi kutaura nesu. No media source currently available 	https://www.voashona.com/a/zimbabwe-finance-minister-mthuli-ncube-appoints-new-zimra-board-members/4709370.html
business	Kukwira Kwaita Mitengo yeZvinhu Munyika Kworwadza Vakawanda.	Veruzhinji vari kuchema chema zvikuru nekukwira kwemitengo yezvinhu inonzi yakwira zvakanyanya kubva payanga iri mumazuva ehurumende ya va Robert Mugabe. Vataura ne Studio7 vati saga refotireza ravaitenga madhora makumi matatu, nhasi vave kuritenga madhora makumi matanhatu. Vanoti shangu dzevana vechikoro dzavaitenga madhora makumi maviri, vave kudzitenga nemadhora makumi masere. Vanhu ava vanoti zvinhu zvese zvakwira mitengo uye hupenyu hwaomera vanhu zvisineyi nekuti unoenda kubasa kana kuti kwete. Muzvare Portia Katiyo, avo vari ku Kadoma, vanotiwo zvinhu hazvina kumira zvakanaka munyika zvekuti hupenyu hwava kuvaomera. Izvi zviri kuitika panguva iyo vana chiremba vari kuramwa mabasa uye varairidzi vachiti vachaenda kubasa mazuva maviri chete pasvondo nekuda kwekuomerwa nehupenyu. Munyika muri kutaridza kuti hamuna kugadzikana nekuda kwekunetseka kuri kuita vanhu. NeMuvhuro vashandi vemumigodhi vaitiwo vave kuda kubatana nevarairidzi, navana chiremba mukukanda mapadza pasi. Vezvitoro vanonzi vave kutiwo vanoda mari dzekunze kwete kutambiriswa bond notes izvo zviri kuita kuti veruzhinji vatambure zvakanyanya. No media source currently available 	https://www.voashona.com/a/mitengo-yezvinhu-yoita-chamurambamhuru-kukwira-munyika/4734290.html
business	Hurumende Inomisa Kanzuru yeGweru Kukwidza Mitero	Kanzuru yeguta reGweru yamanikidzwa nehurumende, kuburikidza negurukota rezvematunhu, VaIgnatius Chombo, kusakwidza mitero sezvo bhajeti rayo risati ratambirwa nebazi rezvematunhu. No media source currently available Kanzuru iyi, iyo yaive yakwidza mitero kubvira pakupera kwemwedzi waNdira, yarambidzwa kuita izvi nebazi rezvematunhu sezvo bazi iri risati rapasisa hurongwa hwekanzuru iyi hwekushandisa mari gore ra2015. Muhurongwa hwayo hwekushandisa mari hwegore rino, kanzuru yaida kukwidza mitero yakasiyana-siyana nezvikamu makumi matatu nezvishanu kubva muzana. Asi sachigaro wekomiti inoona nezvemari mukanzuru yeGweru, VaAlbert Chirau, vanoti vebazi rezvematunhu vakati kanzuru inofanirwa kugadzirisa zvinhu zvakasiyana-siyana, kusanganisira nyaya yekuti vakuru vakuru vekanzuru vapiwe mari yemihoro inoenderana neyakatarwa nehurumende, uye kuti mari inoshandiswa kubhadhara vashandi vekanzuru isapfuure zvikamu makumi matatu kubva muzana zvemari inowanikwa nekanzuru kubva kumitero. VaChirau vanoti kanzuru iri kugadzirisa zvakanzi zvigadziriswe izvi nevebazi rezvematunhu, uye vanotarisira kuti bhajeti rekanzuru richapasiswa munguva pfupi inotevera. Pakupera kwemwedzi waNdira nepakutanga kwaKukadzi vamwe vagari vemuGweru vakaratidzira vachitsutsumwa pamusoro pehurongwa hwekanzuru hwekuda kukwidza mitero, uyewo nyaya yekuti kanzuru iri kuendesa kumagweta vagari vari kukundikana kubhadhara zvikwereti zvemitero zvavainazvo kukanzuru. VaChirau vanoti pave nehurongwa hutsva hwekuti kanzuru haichaendesi vagari vane zvikwereti kumagweta pasina kutaurirana. Vanoti kanzuru yakatora danho rekuti kwemwedzi mitanhatu inotevera magweta ekanzuru haafanirwe kubata kana kutengesa midziyo yevagari vari kubhadhara zvikwereti zvavo kumagweta aya, uye kuti munguva imwe cheteyo, avo vanobhadhara mitero yavo nenguva vasina zvikwereti, vachabvisirwa zvikamu makumi matatu kubva muzana zvemari yavanobhadhara. VaCornelia Selipiwe ndivo sachigaro weGweru Residents and Ratepayers Association rinove sangano rine dzimwe nhengo dzakaratidzira nguva pfupi yapfuura. Va Selipiwe vanoti vanotambira nemufaro mukuru danho rekudzorera mitero payaive isati yakwidzwa pakupera kwaNdira. Vanoti tarisiro yavo ndeye kuti bazi rezvematunhu richapa pfungwa yekuti kanzuru yeGweru isakwidza mitero zvachose sezvo zvinhu zvisina kumira zvakanaka munyaya dzemari Asi dzimwe nyanzvi munyaya dzehupfumi dzinoti kanzura nevagari vanofanirwa kugara pasi votaurirana kuitira vagari vaziviwo kuti zvavanoda kuitirwa nekanzuru zvinoda mari inobva muvagari. Nyanzvi idzi dzinotiwo kanzuru inofanirwawo kuisa zvido zvevagari pamberi, uye kutambirisa vashandi vayo mari dzinoenderana nemari inowanwa nekanzuru kubva kumitero. 	https://www.voashona.com/a/zimbabwe-shava-gweru-shona-chombo/2662116.html
business	Hurumende Yokurudzirwa Kuita Zvirongwa Zvinounza Mabasa	Nyanzvi munyaya dzehupfumi dzinoti Zimbabwe inofanirwa kusunga dzisimbe kuitira kuti munyika muve nemabasa kuitira kuti vose vari kupedza zvidzidzo vawane chekuita senzira yekusimudzira hupfumi hwenyika.\n\nMukuru weAffirmative Action Group mudunhu reMatabeleland, VaReginald Shoko, vanoti kubvira pavakapinda pachigaro ichi, mutungamiri wenyika VaEmmerson Mnangagwa varatidza chido chikuru chekugadzirisa hupfumi hwenyika. Asi VaShoko vanoti zvakakosha kuti hurongwa hwavo huchikasika kushanduka kubva pakuve hwepamurormo chete huve hunobatika. VaShoko vanotiwo kunze kwekuve nevemabhizimisi vekunze vanosima mari munyika, zvakakoshawo kuti pave nehwaro hwakajeka hunoita kuti zvizvarwa zvemuZimbabwe zviri kunze kwenyika zvikwanisewo kusima mari yazvo munyika pasina kutyira kuti mari iyi inogona kutsakatika. Izvi zvinotsigirwawo naVaButler Tambo avo vanove muongorori wezvehupfumi anoshanda akazvimirira ega. VaTambo vanoti zvakakosha kuti Zimbabwe ibhadhare zvikwereti zvainazvo kumabhanga epasi rose eInternational Monetary Fund neWorld Bank kuti igokwanisa kuwana mari inobatsira kumutsurudza hupfumi. Asi vanotiwo zvakakoshawo kuti zvikwereti izvi zvitange zvanyatsowongororwa uyewo kuti kana nyika yawana imwe mari kubva kumabhanga aya ishandise mari iyi nenzira kwayo. Mutungamiri wesangano reZimbabwe Congress of Trade Unions, ZCTU, VaPeter Mutasa, vanoti vanotsinhira nyaya yekuti hupfumi hwenyika hungagadzirika chete kana nyaya dzematongerwo enyika dzatanga dzagadziriswa. VaMutasa vanoti panofanirwa kuve nemuonera pamwe pakati pehurumende, vashandi nevashandirwi kuti zvinhu zvinyatsofamba.\n\nVaMutasa vanoti Zimbabwe ine rombo rakanaka rekuve nyika ine zviwanikwa zvakasiyana-siyana kusanganisira zvirimwa zvinogona kushandiswa kubatsira kuti hupfumi hwenyika husimukire nekukasika kana zvikabatwa zvakanaka. Pakuti chii chingaitwe kuti vechidiki vawane zvingavape pundutso muhupenyu hwavo kusanganisira dzidzo pamwe nemabasa, VaMutasa vanoti zvakakosha kuti nyika irase nyaya yehuwori uye idzokere pakukoshesa kudzidzisa vechidiki kuti humene-mene haubhadhare. Mukuru weConfederation of Zimbabwe Industries, VaSifelani Jabangwe, vanoti kukura kwehupfumi hwenyika kuri kusimukira kubvira hurumende payakatora danho rekubatsira kumutsurudza makambani emuno nekumbomisa kupinzwa munyika kwezvimwe zvinhu zvinogadzirwa kunze kwenyika zvichizotengeswa muno. Vanoti sangano ravo rine hwaro hunoratidza kuti makambani anokwanisa kuti amutsurudzwe uyewo vanotsinhira nyaya yekuti nyaya yekumutsurudzwa kwehupfumi inoda muonera pamwe. Dzimwe nyanzvi dzinoti Zimbabwe inofanirwa kuita hurongwa hunokwezva vari kunze kwenyika kuitira kuti vadzoke kumusha kuzobatsira kusimudzira hupfumi hwenyika. Nyanzvi idzi dzinoti Zimbabwe ine vanhu vanoziva mabasa akasiyana siyana vari kunze kwenyika vanokwanisa kukwezva kuti vadzoke kumusha. Nyanzvi idzi dzinotiwo vanotengesa mumigwagwa vanofanirwa kuitirwa hurongwa hwakajeka, kuitira kuti vabhadharewo mitero kuhurumende, sezvo mitero inobviswa nevashandi pamwe nemakambani, iri iyo nzira unounganidza mari dzinofanirwa kushandiswa nehurumende. No media source currently available  	https://www.voashona.com/a/zimbabwe-government-urged-to-embark-on-project-thats-creates-job/4596707.html
business	Musangano weTNF weKuzeya Mari yeMushandi wePasi Wotadza Kuitwa	Musangano weTripartite Negotiating Forum kana kuti TNF wange uchifanira kuitwa neChina wekuzeya nyaya yekuti mushandi wepasi pasi munyika yose otambira marii hauna kuzoitwa sezvo sachigaro wemusangano uyu, Muzvinafundo Mthuli Ncube, vange vakabatikana. Asi izvi hazvina kufadza sangano reZimbabwe Congress of Trade Unions, ZCTU. Gurukota rinoona nezvevashandi, Muzvinafundo Paul Mavima, vanoti hakuna zvizhinji zvaikwanisa kuitwa kana VaNcube vasipo sezvo vari ivo vakabata homwe yemari. No media source currently available Munyori mukuru weZCTU, VaJaphet Moyo, vanoti zvinenge zvakanakawo kuti vanhu vaudzwe pachine nguva kuti musangano hauchisiri kuitwa. No media source currently available  Mutungamiri wesangano reEmployers Confederation of Zimbabwe, Doctor Israel Murefu, vanoti vange vasumwa havo nenyaya yekuti VaNcube vanenge vasipo asi vakawedzerawo kuti panoda kuzeyiwa nyaya yekudonha kwedhora remunyika. No media source currently available  	https://www.voashona.com/a/musangano-wetnf-wekuzeya-mari-yemushandi-wepasi-wotadza-kuitwa/5326353.html
business	Sangano reProudly263 Global Robatsira Vana veZimbabwe Vari Kunze Kutanga Mabhizimusi	Sangano reProudly263 Global, iro rakaumbwa nezvimwe zvizvarwa zveZimbabwe zviri muSouth Africa mushure mekunge zvaona kuoma kwakaita kutanga mabhizimusi kana usiri chizvarwa chenyika iyi, riri kubatsira zvizvarwa zveZimbabwe zviri kunze kwenyika pamwe nezviri munyika nemikana yekutanga mabhizimusi azvo zvega. Vakavamba sangano iri uye vari ivo CEO veProudly263 Global, VaStanley Makwara, vanoti vakaonawo kubatana kwezvimwe zvizvarwa zvekune dzimwe nyika zviri muSouth Africa, uye kutsigirana kwazvinoita mune zvemabhizimusi, izvo zvakaita kuti vati kana vana veZimbabwe vanozvigonawo. VaMakwara vanoti chinangwa chesangano ravo, iro rave nenhengo dzinodarika zviuru zvitatu, ndechekusimudzira mabhizimusi nemagariro evanhu kuburikidza nekubatana vachizivana. Vanotiwo seProudly263 Global, vakaumbawo bhanga rinonzi Hello Sahwira Mhlobo (HSM Bank), rinove remubatanidzwa wezvizvarwa zveZimbabwe zviri muSouth Africa, mushure mekuona kunetsa kwazvinoita kuti munhu ange achikwanisa kukwereteswa mari nemabhanga emo yekuti atange bhizimusi. VaMakwara vanoti bhanga ravo rinokurudzira kuchengetedza mari uye rinowanisa nhengo dzaro zvikwereti zvine mutengo wakaderera kudarika kumamwe mabhanga. Vanoti remangwana resangano ravo rakajeka zvekuti vanoona vana veZimbabwe vari kunze vachikwanisa kuvaka upfumi hweZimbabwe ivo vari kunyika dzavagere. No media source currently available 	https://www.voashona.com/a/zimbabwe-diaspora-proudly263-global-stanley-makwara/5667290.html
business	NSSA Yobatsira Vakuvari, Asi Vari paMudyandigere Votsamwiswa neMari Dzavari Kupihwa	Apo vanhu vari kutambira mari yemudyandigere vari kuramba vachichema-chema kuti mari yacho ishoma, gurukota rezvekugara zvakanaka kwevanhu, Amai Prisca Mupfumira, vanoti hurumende iri mushishi kugadzirisa nyaya iyi. Vachipindura mibvunzo kubva kuvatapi venhau pamusoro pekuti mari inotambirwa nevanhu vari pamudyandigere ichawedzerwa riinhi, Amai Mupfumira vati bazi reNSSA riri mushishi kugadzirisa nyaya iyi. Amai Mupfumira, avo vange vari munyarikani pachiitiko cheOpen Day yeNSSA Workers’ Compensation Rehabilitation Centre, vatiwo hurumende ine hurongwa hwekuti vanhu vanozvishandira pachavo vega vagokwanisa kuvewo vachibhadhara mari kuNSSA kuti vagozokwanisawo kuwana mari yemudyandigere kana vakwegura. Pari zvino vanhu vari pamudyandigere vanotambira madhora makumi mana pamwedzi uye hurumende yaive yati ichawedzera mari iyi kuti isave iri pasi pezana remadhora kubva muna Kurume wegore rino, asi izvi hazvina kuitika. Amai Mupfumira vati kubvira muna Kubvumbi wegore rino NSSA yakatanga hurongwa hwekubatsira nemari pakuviga nhengo dzeNSSA dzinenge dzafa. NSSA Rehabilitation Centre inzvimbo inorapa vanhu vanenge vakuvara vari pamabasa uye nzvimbo iyi ine mimwe michina yechizvino-zvino isingawanikwe kune zvimwe zvipatara. Mukuru weNSSA, Muzvare Liz Chitiga, vabvuma kuti vanhu vakawanda havazive nezvenzvimbo iyi, asi vati kambani yavo ine hurongwa hwekuti veruzhinji vakwanise kurapiwa panzvimbo. Mumwe wevanhu vakarapwa paNSSA Rehabilitation Centre ndiVaZuze Nzerere avo vakakuvara vari mumugodhi mavaishanda. VaNzerere, avo vasisakwanise kufamba vega, vati vakarapwa vakadzidziswawo mabasa ekusona uye vanofara kuti kambani yavaishandira yakavadzorera pabasa. Panguva imwe chete NSSA Rehabilitation Centre inokwanisa kuve nevanhu makumi manomwe vanenge vachirapwa vachigarapo. Nzvimbo iyi, iyo iri pedyo nechipatara chikuru cheMpilo yakavhurwa mugore ra1971. No media source currently available 	https://www.voashona.com/a/zimbabwe-nssa-rehabilitation/3862230.html
business	Magetsi Onetsa Kuwana kuMasvingo	Vagari vekuMasvingo vanoti vari kugara vasina magetsi nguva zhinji izvo zviri kuvhiringa mararamiro avo sezvo zvinhu zvakawanda zvavanoshandisa zvichida magetsi kuti zvishande. Vagari vakawanda vanoti vari kupedza maawa akawanda vasina magetsi pazuva sezvo kambani yeZesa iri kudzima magetsi aya isina kumbovayambira.\n\nMumwe mugari wemuHillside, Amai Entrance Takaedza, vanoti kutsvaga dzimwe mhando dzemoto kunovadhurira sezvo vachipedzisira votenga huni kana gasi asi iwo vakabhdhara mari yakawanda vachitenga magetsi ekushandisa pasi pechirongwa chePrepaid meters.\n\nVamwe vagari vanoti nekuda kwekudzimwa dzimwa kwemagetsi, mabhizimusi akawanda ari kudonhera pasi. Mumwe muzvinabhizinesi akazvimirira, VaCaleb Mangoma, avo vanoita basa rekuweredha, vanoti nezuro vakaswera vakagara vasina basa ravaiita nekuti magetsi akaenda kwemaawa anopfuura gumi.\n\nMukuru webasa muhofisi yeConsumer Council of Zimbabwe muMasvingo,\nVaDumisani Mungutsini, vanoti kudzimwa kuri kuitwa magetsi zvisina\ntsurukano kunotyora kodzero dzevatengi. Vanoona nezvekufambiswa kwemabasa musangano revagari reMuasvingo United Residents and Rate Payers Alliance , Muzvare Rumbidzai Magurupira, vanoti kodzero dzevagari dzekuwana mvura dziri kutyorwa sezvo magetsi ari kudzimwa kudhamu reMutirikwi kunopombwa mvura.\n\nMutaruri wekambani yemagetsi munyika, Muzvare Prisca Utete, vakaudza\nStudio 7 kuti itumire mibvunzo yayo patsambambozha asi havasati vapindura. Gurukota rezvemhando dzemoto, VaSoda Zhemu, vakati vaisakwanisa kutaura nekuti vaiva pamusangano pane ruzha vakati Studuio7 izovafonera vapedza asi vakange vasisadairi nhare yavo.\n\nVagari vanoti kuenda kwemagetsi nguva dzakawanda hakusi kukanganisa kubika mudzimba chete, asi kuti kuri kukanganisawo kudzidza kwevadzidzi pamasai-sai munguva ino yekuvharwa kwenyika nepamusana pedenda reCovid-19. Dunhu reMasvingo rave nemasvondo anosvika mana magetsi achinetsa mazuva ose izvo zvave kufungisa vazhinji dambudziko\ remagetsi rakamboitika mugore ra2008. No media source currently available   	https://www.voashona.com/a/no-zesa-power-in-masvingo-for-weeks/6008958.html
business	Nyanzvi Dzoyambira Kuti 2017 Richava Gore Rakaoma Zimbabwe Ikasavandudza Zvinhu	Gore rapera ra2016 igore range rakaomera vazhinji pamwe nehurumende. Munyika makaita dambudziko rekushomeka kwemari zvakapa kuti bhanga guru renyika reReserve Bank of Zimbabwe riparure mari yemabond notes asi asiri kubatsira kugadzirisa dambudziko iri. Hurumende yaitadza kubhadhara vashandi vayo mihoro paine nguva uye nyanzvi munyaya dzehupfumi pamwe nematongerwo enyika dzinoti vanhu vanofanira kusunga dzisimbe nekuti 2017 igore richange rakaoma kudarika gore rapfuura. Hupfumi wenyika hauna kukura sezvange zvakatarisirwa uyewo mari yaitarisirwa kuwanikwa nehurumende yakadzikira zvakanyaya mugore richangopfura. Hurumende yakashandisa mari yakwanda kudarika mari yaya kawana izvo zvakaita kuti isare iine chikweretti chemadhora anodarika bhiriyoni. Zvikamu makumi mapfumbamwe nezviviri kubva muzana zvemari yehurumende zviri kuenda kumihoro yevashandi izvo zvopa kuti zvinhu zviomere hurumende. Kunyange hazvo hurumende yakadzika mutemo unorambidza kupinda munyika kwezvinhu zvinogadzira muno kana kuti Statutory Instrument 64, nyika iri kuramba ichitenga zvinhu zvakawanda kunze kudarika zvainotengesa nekuda kwekuti maindasitiri haasi kushanda zvakanaka. Izvi ndezvimwe zvinonzi zvakakonzera kushaikwa kwemari munyika zvikazoita kuti Reserva Bank of Zimbabwe iunze mhando yemari yemaBond Notes muna Mbudzi wegore rapera. Mubhajeti ravo regore rino, gurukota rezvemari, VaPatrick Chinamasa, vanotarisira kuti hupfumi hwenyika huchakura nechikamu chimwe nechidimbu kubva muzana (1.7percent) Vanonoongorora nyaya dzehupfumi, VaMasimba Kuchera, vanoti ramangwana reZimbabwe harina kujeka nekuti zvese zvakakanganisika muna 2016 pamwe nevakazvikanganisa vachiripo uye havana shanduko yavari kuita. Vanoti vano bvumirana nemaonero emasangano akaita seInternational Monetary Fund neWorld Bank ekuti hupfumi hwenyika hucharamba huchidzikira mugore rinouya. Vanotiwo kunyange hazvo VaChinamasa vane matanho avakaparura mubhajeti regore rinouuya ekukwezva vekunze kuti vauye kuzosima mari yavo muno pamwe nekusimudzira mabhizimisi havawoni izvi zvichiiitika nekuda kwezvikonzero zvekunetsa kwemari. Vanotiwo zvikwereti zveZimbabwe kumasangano akaita se World Bank, African Developement Bank nedzimwe nyika ndizvowo zviri kutadzisa nyika kuwana mari yekusimudzira maindasitiri ayo. VaKuchera vanoti havaoni vemabhanga, masangano nenyika dzekunze vachisunungura homwe nekuti hurumende yeZimbabwe inoratidza kuti haisati yazvipira kuita zvinodiwa kuti ikwanise kutanga kukwereteswa mari. Nyanzvi munyaya dzehupfumi vachishanda vakazvimirira, VaJames Johwa, vano bvumirana naVaKuchera vachiti kuti Zimbabwe ikwanise kuwana rubatsiro rwemari inofanira kutanga yabhadhara zvikwereti zvayo. Vanoti pari zvino Zimbabwe haikwanisi kubhadhara zvikwereti zvayo zvino darika mabhiriyoni gumi emadhora nekuti maindasitiri ayo haasi kushanda uyewo n nyaya yehuwori mukutengeswa kwezvicherwa. VaJohwa vaudza Studio 7 kuti nyaya yemitemo isina kujeka pamwe nemakakatanwa ari mubato riri kutonga reZanu PF ndizvo zvimwe zviri kuvhiringa hupfumi hwenyika. Mukuru weZimbabwe Democracy Institute of Zimbabwe, Dr Pedzisayi Ruhanya, vanotiwo nyaya dzematongerwo enyika asina kumira zvakanaka munyika zvikuru sei muZanu PF ndidzo dziri kuita vekunze vasauye munyika pamwe nekuti mabhizimisi emuno asashande zvakanaka. Vanoti semaonero avo kurwisana muZanu PF kuchaenderera mberi mubato iri gore rinouuya izvo vati zvichavhiringidza hupfumi zvakanyanya. Kunze kweizvi, munyori anoona nezvehupfumi mubato guru rinopikisa munyika reMDC inotungamirirwa naVaMorgan Tsvangirai vachimirira Hatfield mudare reparamende, Dr Tapiwa Mashakada, vaudza Studio 7 kuti huwori ndiwo humwewo huri kuvhiringa mabasa ezvehupfumi munyika. Vanoti kana nyaya iyi ikasagadziriswa havawoni chinosanduka munyaya dzehupfumi mugore rinouuya. Asi vanomirira rimwe sangano remabhizimisi reConfederation of Zimbabwe Retailers, VaDenford Mutashu vanoti vanoona sekuti gore rinouya rinenge rakanaka nekuda kwemitemo yakadzikwa nehurumende zvikuru sei mutemo wekudzivirira zvimwe zvinogadzirwa kunze westatutory instrument 64 pamwe nekushandiswa kwemaBond Notes. Asi vanoti dambudziko rekushomeka kwemari rinofanira kugadziriswa.  Asi VaJohwa naVaKuchera vanoti maBond Notes haana zvanobatsira uyewo hurumende iri kutadza kutobhadhara vashandi vayo zvisinei nekuti pave kushandiswa maBond Notes. VaMashakada vanoti zvinosuwisa kuti vashandi vazhinji vehurumende vakatamba Kisimusi vasina mari dzavo vachiti kana maBond Notes acho haasikuwanikwa. Asi vanomirira Highfield West mudare reparamende VaPsychology Mazivisa veZanu-PF vanoti zvirango ndizvo zviri kupa kuti hupfumi hwenyika hugwadame. Nyanzvi munyaya dzehupfumi nematongerwo enyika dzinotiwo nyaya yesarudzo dzichaitwa muna 2018 ndiyo ichavhirindidza nyaya dzehupfumi uye vanofunga kuti vakunze nevamabhizimisi vanogona kumirira kusvika sarudzo idzi dzaitwa vasati varonga kuti vasime mari yavo munyika. VaChinamasa vanoti hurumende yavo inoda chose kugadzirisa hukama hwayo nenyika dzepasi rese pamwe nemasangano akaita seWorld Bank neIMF uye ndosaka yakaumba hwaro hwekuti ingabhadhare zvikwereti zvayo sei kumasangano aya nedzimwe nyika. No media source currently available 	https://www.voashona.com/a/zimbabwe-hupfumi/3660100.html
business	ZCTU Yotyira Kuti Vashandi Vachagumurwa kuCBZ Vachanonga Svosve neMuromo	Sangano revashandi reZimbabwe Congress of Trade Unions kana kuti ZCTU rinoti kusamira zvakanaka kwemitemo yevashandi kwave kupa kuti vashandi vakaita sevave kudzingwa mabasa kuCBZ vamanikidzwe kuenda pamudyandigere vasina chavainacho. CBZ inoti iri kumisa vanhu mabasa nekuda kwechirwere cheCovid-19 uye yave kushandisa michina yakawanda. Mutsamba kuvashandi, mukuru webhanga reCBZ, VaBlessing Mudavanhu, vakati kutanga nezuro kusvika musi wa 18 Chibabvu vashandi vaizozvipira kuenda pamudyandigere asi vakakundikana vaizotanga kumanikidzwa kusiya basa muna Chikumi. Vanoti izvi zviri kuitwa nekuda kwekuoma kwezvinhu zvakonzerwa nechirwere cheCovid-19 uye kushandiswawo kwemichina yechizvino zvino. Mutungamiri weZCTU, VaPeter Mutasa, vanoti zvinhu hazvina kumira zvakanaka mumabhanga uye vashandi vari panyanga dzamushore sezvo vachipihwa mari shoma mushure mekumanikidzwa kusiya basa. Vanoti mutemo unofanira kuvandudzwa kuti vashandi vawane chouviri. Mutevedzeri wemunyori mukuru musangano reZimbabwe Banks and Allied Workers’ Union, VaShepard Ngandu, vatiwo havakwanise kumirira vashandi kana vazvipira voga kusiya basa asi kana vatanga kumanikidzwa vanopindira. Hatina kukwanisa kubata mutungamiri wesangano revemabhanga reBankers’ Association of Zimbabwe, VaRalph Watungwa, sezvo nhare yavo yange isiri kudairwa. Asi vakatomboyambira kuvatori venhau kuti nekuda kwemichina vashandi vacharasikirwa nemabasa. Gukota rezvevashandi, Muzvinafundo Paul Mavima, vaudza Studio7 kuti vachaita musangano nevebazi ravo kuti vazeye zviri kutaurwa nevashandi panyaya yemudyandigere. Nyanzvi munyaya dzezvehupfumi vachishanda nesangano reLabour and Economic Development Research Institute of Zimbabwe, Doctor Godfrey Kanyenze, vati panoda mubatira pamwe chuma chemuzukuru vachiti hurumende munguva ino yeCovid-19 inofanira kugara pasi nevashandi nevashandirwi yoona kuti nyika ingabude sei mukanwa mamupere. Vanoongorora nyaya dzezvehupfumi, VaMasimba Kuchera, vati kumiswa kwebasa kwevashandi hakusi kuvashandisa nekuti hupfumi hwenyika hauna kumira zvakanaka zviri kukonzerwa nekusagadzikana munyaya dzezvematongerwo enyika. Nyanzvi munyaya dzezvemabhanga, uye vari nhengo yeZanu PF, VaGilbert Muponda, vati zvakakosha kuti vashandi vazvisimudzire panyaya yedzidzo yehumhizha nehumhetura sezvo michina yechizvino zvino yave kushandiswa nemabhanga inoda vashandi vashoma. Asi vakuru vanoti havo panomera muswe panonyerekedza nekuti bhanga iri range ravhara mamwe mapazi muHarare anoti Samora Machel, Cripps Road, Highfield, Msasa, Sapphire House uye Belmont kuBulawayo. Mamwe akavharwa anosanganisira, Gutu, Checheche, Gwanda, Nembudziya, Chegutu ne Nyanga. Bhanga iri range richikurudzira vanhu kuti vashandise nharembozha nemasaisai eInternet pazvirongwa zvaro zvinoti CBZ G-Touch, Internet Banking uye kushandisa makadhi. No media source currently available   	https://www.voashona.com/a/zctu-yotyira-kuti-vashandi-vogumurwa-kubhanga-recbz-vachanonanga-svosve-nemuromo/5868908.html
business	Bazi reMari Rokokera Musangano weBhajeti ra2019 kuBulawayo	Kutanga nemusi weChitatu matare anoti repamusoro reSenate nereHouse of Assembly achapinda mumusangano wekuzeya nyaya yebhajeti regore rinouya uchange ichikokerwa nebazi rezvemari. Musangano uyu uri kuitirwa muBulawayo. Asi nyanzvi munyaya dzezvehupfumi dzinoti nemamiriro akaita zvinhu munyika, bhajeti iri igangaidzwa kumukwenyi mhezi yawawira mudumbu kugurukota rezvemari, Muzvinafundo Mthuli Ncube. Musangano uyu uri kutanga neChitatu kusvika musi weSvondo, uye nhengo dzose dzedare reparamende dziri kutarisirwa kuti dzinge dziripo. Hurumende pari zvino iri kukwereta mari yakawandisa kuti iyedze kuzadzikisa mabasa ayo. Mari iyi iri kukweretwa munyika nekunze,uye chikwereti ichi chinonzi chava kusvika pamabhiroyoni makumi maviri emadhora. Izvi zvinonzi nenyanzvi munyaya dzezvehupfumi zviri kupa kuti Zimbabwe ikundikane kubuda mumadhaka mairi munyaya dzezvehupfumi. Vanokokera Zanu-PF mudare reparamende, VaPupurai Togarepi, vanoti bato ravo rinoda kuti pazeyiwe nyaya dzekubatsira varombo kunyanya. Panyaya yekuti hurumende iri kushandisa mari yakawandisa, VaTogarepi vati chiri kuda kuitwa chete kuwedzera mari dziri kupinda muhomwe yehurumende. Asi vaive gurukota muhurumende yemubatanidzwa vachiona nezvegwara rehupfumi vari nhengo yeMDC, VaTapiwa Mashakada, vanoti havaone paine chinobuda pabhajeti iri. Masangano evarairidzi anoti ari kuda kuti hurumende ivape mari ichishandisa madhora ekuAmerica sezvo mari yemaRTGS isisina simba. Mukuru weCommunity Working Group on Health, VaItai Rusike, vanoti hurumende inofanira kukoshesa nyaya dzehutano. Nyanzvi munyaya dzezvehupfumi, Muzvinafundo Gift Mugano, vanotiwo hurumende inofanira kudzikisa mari yairi kushandisa. Vatiwo panofanira kujekeswa kuti VaNcube vachabhadhara sei zvikwereti zvehurumende. Bhajeti iri riri kutarisirwa kuparuwa mwedzi uno ndiro rekutanga richaparurwa naVaNcube uye rakatarisirwa nevanhu vakawanda. VaNcube vakatozivisa kare kuti vanoda kuderedza mari iri kushandiswa nehurumende uye kugumura vamwe vashandi vehurumende basa. No media source currently available  	https://www.voashona.com/a/bazi-rezvemari-rokokera-musangano-webhajeti-nematare-eparamende/4646949.html
business	VaMnangagwa Vanoti Zvirango Zvokanganisa Zimbabwe Kugadzirisa Dambudziko reKushanduka kweMamiriro eKunze	Mutungamiri wenyika VaEmmerson Mnangagwa neChipiri vakataura pamberi pemusangano wekushanduka kwemamiriro ekunze kana kuti Climate Change kuGlasgow, Scotland vachiti Zimbabwe yakazvipira kuita zvose zvinodiwa kuti ideredze kusvibiswa kwemweya wekufema. Asi vakatiwo vari kumbokanganiswa nezvirango zvavanoti zvakatemerwa nyika. Vatiwo nyika dzakabudirira dzinofanira kubatsira dzevarombo dzisiri kukanganisa zvakanyanya mamiriro ekunze Vachitaurawo pagungano iri, mutungamiri wenyika yeAmerica VaJoe Biden vakakumbira ruregerero nedanho rainge ratorwa nevaive mutungamiri wenyika wavakakunda musarudzo VaDonald Trump rekumbobuda muchibvumirano cheParis Agreement chekukurudzira nyika kuti dzitore matanho ekuti mamiriro ekunze asanyanye kushanduka. VaBiden vatiwo nyika dzichiri kubudirira dzinoda mari inosvika zana remabhiriyoni kana kuti US$100 billion pagore mukuderedza nyaya dzekushanduka kwemamiriro ekunze. Vati America ichaparura hurongwa hwemabhiriyoni matatu kana kuti 3 billion pagore mukubatsira munyaya dzekugadzirisa mamiriro ekunze. Asi panyaya yezvirango veAmerica neEuropean Union vari kurambawo vakamira semusambangwena vachiti hurumende yaVaMnangagwa inofanira kuvandudza zvinhu munyaya dzezvematongerwo enyika. Hurumende yeZimbabwe yange ichitiwo VaMnangagwa vachasangana nemutungamiri wehurumende yeBritain VaBoris Johnson asi pane mashoko ari kubva kuhurumende yeBritain ekuti zvinenge zvakona n’anga sezvo vati vakabatikana havakwanise kutaura naVaMnangagwa. Mukuru musangano rinorwira kodzero dzevanhu kuchamhembe kweAfrica VaDewa Mavhinga vati Zimbabwe inoziva hayo zvinoda kuitwa zvakafana nekuremekedza kodzero dzevanhu. Musangano wekuScotland uri kukokerwa neUnited Nations uchapetewa musi wa 12 Mbudzi. No media source currently available 	https://www.voashona.com/a/vamnangagwa-vanoti-zvirango-zvokanganisa-zimbabwe-kugadzirisa-dambudziko-rekushanduka-kwemamiriro-ekunze/6296904.html
business	VaBiti Vanoti VaChinamasa naVaMangudya Havana Chavanobura kuMisangano yeIMF neWorld Bank kuAmerica	Gurukota rinoona nezvehupfumi VaPatrick Chinamasa nagavhuna weReserve Bank of Zimbabwe Doctor John Mangudya vapinda muWashington DC nhasi kumisangano yeWorld Bank ne International Monetary Fund inonzi “Spring meetings.” Misangano iyi inotanga nhasi kusvika musi weSvondo. Vachitaura neStudio 7 VaMangudya vati vachatanga kupinda mumisangano mangwana sezvo vari kusvika muWashington manheru anhasi kubva kuNew York. Vaimbova gurukota rezvehupfumi VaTendai Biti vanova nhengo yeMDC Alliance vati havaone paine chinobuda pamisangano iri kupindwa naVaChinamasa naVaMangudya sezvo vari kutatarika kuvandudza hupfumi. No media source currently available 	https://www.voashona.com/a/zimbabwe-matongerwo-enyika-imf-world-bank-hupfumi/4349715.html
business	Vanotengesa Mumigwagwa Votaura neHurumende Kuti Vabatsirwewo Munguva yeKuvharwa kweNyika	Sangano rinomirira vanotengesera mumigwagwa, reVendors Initiative for Social Transformation, VISET, rinoti rinotarisira kuti rwendo rwuno hurumende ichabatsirawo nhengo dzaro nemari munguva ino yadzisiri kukwanisa kushanda nekuda kwemutemo wekumbovharwa kwenyika. Mashoko eVISET anouya zvichitevera kuvharwa kwenyika kwemazuva makumi matatu, kana kuti lockdown Level 4, iyo yakadzikwa svondo rapera nehurumende. Mukuru weVISET, VaSamuel Wadzayi, vanoti mukumbovharwa kwakaitwa nyika gore rapera, nhengo dzavo dzakawanda hadzina kukwanisa kuwana rubatsiro rwaingovimbiswa nehurumende kuti rwuchapiwa vanozviitira mabasa emaoko. VaWadzayi vanoti vatotanga hurongwa hwekutaudzana nebazi rezvemabhizimusi madiki neepakati, kuti vaone kuti vangayeukwa here munguva ino. Studio7 haina kukwanisa kunzwa divi rebazi iri. No media source currently available  	https://www.voashona.com/a/zimbabwe-vendors-expect-govt-assistance-during-shutdown-samuel-wadzayi/5735473.html
business	MDC-T Inoti Zimbabwe Inoda Mari Yakawandisa Kuti Ivandudze Hupfumi	MDC inotungamirwa naVa Morgan Tsvangirai inoti hupfumi hwenyika huri kutoda kuti Zimbabwe iwane mari ine chitsama yainopihwa kamwe chete kuti hupfumi hwenyika husimudzirwe zvine mutsindo. Vachitaura nevatori venhau mu Harare neChishanu, munyori anowona nezvehupfumi mu MDC-T, Va Webber Chinyadza, vati hupfumi hwenyika hwaenda kumawere nepamusana pekutadza kutonga kuri kuita hurumende ye Zanu PF vachiti hupfumi hwenyika huri kutadza kukura kusvika pahwakambosvika muna 1972 nyika isati yawana kuzvitonga kuzere. No media source currently available Kuti zvinhu zvinakire veruzhinji munyika, Va Chinyadza vati pave kutoda mari ine chitsama inopihwa nyika kuti isimudzire kumutsiridzwa kwemaindaisitiri, nyaya dzekurima, kucherwa kwezvicherwa pamwe nezvimwe zvese zvakabata hupfumi hwenyika. Va Chinyadza vati hurumende haisi kukoshesawo nyaya dzekurima dzinove dzakabata hupfumi vachiti hurumende haisi kuisa mari yakawanda munyaya dzekudiridzira sezvo mamiriro ekunze ari kushanduka. Vati panofanirwa kuiswa mari inoita bhiriyoni rimwe nemazana manomwe ezviuru zvemadhora munyaya dzekurima asi chiri kuvashamisa ndechekuti hurumende yakaisa miriyoni imwe chete nezviuru mazana matanhatu zvemadhora munyaya dzekudiridzira zvirimwa mumwaka wegore rino. Hatina kukwanisa kutaura nemutauriri we Zanu PF, Va Simon Khaya Moyo, kuti tinzwe divi rebato ravo panyaya iyi. Asi mutungamiri wenyika vari zvakare mutungamiri we Zanu PF, Va Robert Mugabe, vakaudza nyika neChipiri kuti vari kutarisira kuti hupfumi hwenyika huchasimuka kubudikidza nekusimbaradza nyaya dzekurima. Zvichakadai, nyanzvi munyaya dzezvehupfumi uye vachishanda vakazvimiria, Va Masimba Manyanya, avo vaimbova mukuru aiwona nezvehupfumi mubazi rezvemari, vaudza Studio7 kuti pane zvakawanda zvinoda kugadziriswa kuti hupfumi hwenyika husimukire. Nekune rumwe rutivi, gurukota rezvemari, Va Patrick Chinamasa, neChina vakakumbira masangano anokweretesa mari akaita se International Monetary Fund ne World Bank kuti abatsire Zimbabwe nekuikweretesa mari kuti hurumende igadzirise zviri kunetsa muhupfumi hwenyika. Va Chinamasa vanoti Zimbabwe yave nemakore anodarika makore gumi isati yambowana kana kobiri kubva ku World Bank vachiti hurumende iri kushushikana zvikuru nekusapihwa mari kwairi kuitwa nebhanga repasi rose iri. Asi mumiriri we World Bank mu Zimbabwe, Va Guang Zhen Chen, vakaudza Va Chinamasa kuti Zimbabwe inofanira kugadzirisa mitemo yose nezvimwe zvese zviri kutadzisa kuti vekunze vanoda kuzosima mari munyika vauye. Mumiriri weIMF muZimbabwe, VaChristian Beddies, vakaudza Studio7 kutanga kwesvondo rino Zimbabwe inofanirwa kutanga yabhadhara zvikwereti zvayo zvose kuitira kuti ipihwe chikwereti chitsva. Va Manyanya vati chimwe chinoda kugadziriswa inyaya dzematongerwo enyika kuti Zimbabwe ikwanise kuwana mari yairi kuda iyi. Zimbabwe ine chikwereti kunze chemari inoita mabhiriyoni masere nezviuru mazana mana emadhora. Nyanzvi munyaya dzehupfumi dzinoti kutadza kuri kuita Zimbabwe kubhadhara chikwereti ichi kumasangano anokweretesa mari kuri kuita kuti hurumende isakwanise kupihwa zvimwe zvikwereti zvemiri yairi kuda kusimudzirisa hupfumi hwenyika.	https://www.voashona.com/a/zimbabwe-economy-mdc-tsvangirai-chinyadza-shona/2936419.html
business	Vagari vemuMasvingo Vanoti Mari yeChirongwa cheKuendesa Masimba Kumatunhu Ngaigadziriswe Dambudziko reMvura	Vagari vemudhorobha reMasvingo vanopfuura chiuru vakanyorera dare reparamende gwaro kuti rikurudzire hurumende kuti iise mutemo wekuti mari yechirongwa chekuendesa masimba kumatunhu kana kuti devolution muMasvingo ishandiswe mukutenga mishina mitsva inopomba mvura sezvo iripo isiri kushanda zvakanaka. Vagari ava vachitungamirirwa nesangano ravo reMasvingo United Residents and Rate Payers Alliance kana kan kuti MURRA, vakasiya gwaro iri kumunyori wedare reparamende, VaJacob Mundenda, vachiti vaneta nedambudziko rekushomeka kwemvura iro rinogona kupedzwa zvachose kana\npakatengwa ne kuvandudza mishina inopomba mvura kudhamu reMutirikwi.\n\nVanona nezvekufambiswa kwemabasa muMURRA, Muzvare Rumbidzai Magurupira vanoti danho iri ndiro chete ringapedze dambudziko remvura. Vagari vanoti mari yedevolution iri kuuya iri kuiswa kune zvimwe zvirongwa zvakafanana nekuvandudza mapaipi esuweji nekugadzira migwagwa izvo vanoti hazvina kunyanya kukokosha.\nMumwe mugari akasainawo gwaro iri, Amai Sungano Zvarebwanashe vanoti sevagari vane simba rekutaura zvavanoda kuti zviitwe. Mishina iripo iyo yachembra inopomba mvura inosvika mamega litres makumi matatu, ayo anokwana vagari zviuru makumi mana nevashanu pazuva, asi mudhorobha rave nevagari vanopfuura zviuru zana. Vagari zana vanoda mamega litres anosvika makumi mashanu pazuva. Studio 7, yatadza kubata mutauriri wedare VaMundenda avo vange vasingadairi nharembozha yavo kana kupindura tsamba kuti tinzwe divi ravo uye\nnezvetsamba iyi. Asi sangano reMURRA raratidza Studio 7, gwaro racho rine chidhindo\nchedare reparamende chekutenda kuti rakagamuchirwa. Nhengo yeparamende yeMasvingo Urban, VaJacob Nyokanhete, vebato reMDC-Alliance, vati vanotsigirana nevagari veMasvingo.\n\nIzvi zvatsigirwawo negurukota redunhu reMasvingo, VaEzra Chadzamira, vanozvazve nhengo yeparamende kuMasvingo West, vari vebato reZanu PF vatiwo.\nMeya weguta reMasvingo, VaCollen Maboke, vaudza Studio 7 parunhare kuti danho rakatorwa nevagari rakanaka, uye sekanzuru vanotsigirana navo vachiti panodiwa mari inosvika mamirioni makumi matanhatu ekuAmerica kuti paitwe chirongwa chekutenga mishina mitsva kuti\ndambudziko remvura ripere zvachose. No media source currently available  	https://www.voashona.com/a/vagari-vemumasvingo-vanoti-mari-yechirongwa-chekuendesa-masimba-kumatunhu-ngaigadziriswe-dambudziko-remvura/5902472.html
business	ZCTU Yokurudzira Nhaurirano dzeMihoro Kuti Dziitwe Izvozvi	Munyori mukuru weZimbabwe Congress of Trade Unions, ZCTU, VaJaphet Moyo, vari kukurudzira makambani ose kuti atange misangano nemasangano evashandi vachikurukura nyaya dzemihoro. Kurudziro yaVaMoyo inotevera kusawirirana pakati pehurumende, ZCTU nesangano revashandirwi reEmployers Confederation of Zimbabwe, Emcoz, panyaya yekuti Tripartite Negotiating Forum itare mari inotambirwa nemushandi wepasi pasi kana kuti minimum wage. Asi VaMoyo vanoti kukwira kuri kuita mitengo yezvinhu kwave kupa kuti ZCTU ide kuti paitwe nhaurirano dzechimbi chimbi dzekugadzirisa nyaya dzemari yemihoro. No media source currently available Asi mutungamiri weEmcoz, Doctor Israel Murefu, vanoti mitengo iri kukwira hongu asi zvinogona kusaramba zvakadaro nekupindana kwenguva. No media source currently available 	https://www.voashona.com/a/zimbabwe-workers-unions-want-urgent-meeting-to-discuss-salaries-japhet-moyo/5808621.html
business	Zvinhu Zvoramba Zvichidhura Kunyangwe Hurumende Yakabvumidza Kutengwa kweZvimwe kuSouth Africa neDzimwe Nyika	Kunyangwe hazvo hurumende yakabvumidza vanhu kuti vatenge zvinhu kubva kuSouth Africa, Botswana, Mozambique, Zambia nedzimwe nyika ichiti zvichapa kuti mitengo yezvinhu munyika iderere, zvinhu zvinenge zvave kutowedzera mitengo zvimwe nezvikamu mazana mashanu kubva muzana zvapa kuti vanhu vaomerwe nehupenyu zvakanyanya. Sangano reZCTU rinoti kuti zvinhu zvinakire vashandi vave kutoda kuwedzerwa mari inodarika zvikamu mazana matanhatu kubva muzana. Zvinhu zvekudya, michovha, mari dzechikoro dzevana nezvimwe zvawedzerwa mitengo zvakanyanya. Nyanzvi munyaya dzezvehupfumi Doctor Godfrey Kanyenze vanotungamira sangano reLabour and Economic Development Research Institute of Zimbabwe vanoti chiri kupa kuti zvinhu zvidhure inyaya yekuti vanotenga zvinhu kunze vanotenga mari pamukoto vozodhurisa. Mutemo wekurambidza kutengwa kwezvinhu kunze wakambenge wadzikwa muna 2016 senzira yekusimudzira maindustry munyika. Asi huruemnde gore rapera yakazoti yave kutendera kuti zvimwe zvinhu zvitengwe kunze sezvo yaipomera vemabhizimisi mhosva yekudhurisa zvinhu. No media source currently available   	https://www.voashona.com/a/zvinhu-zvoramba-zvichidhura-kunyangwe-hurumende-yakabvumidza-kutengwa-kwezvimwe-kusouth-africa-nedzimwe-nyika/4724738.html
business	Buy Zimbabwe Yokurudzira Vanhu Kutenga Zvinogadzirwa muNyika	Panguva yezororo reKisimisi negore idzva munyika munopindazvinhu zvakawanda zvakasiyana siyana zvinotengwa kubva kunze. Sangano reBuy Zimbabwe rinoti nyika inrasikirwa nemari yekunze yakawanda uye maindasitiri emuno anotadza kusimukira nekuda kwekutengwa kubva kunze kwenyika kwezvinhu zvinogona kugadzirwa muno. Nekudaro sangano iri riri kukurudzira kuti veruzhinji vafarire kutenga zvinhu zvinogadzirwa munyika\n\nMukuru wesangano reBuy Zimbabwe VaAlois Burutsa vanoti zvakakoshera nyika kuti veruzhinji vatenge zvinhu zvinogadzirwa munyika kuitira kubatsira kuchengetedza mari yekunze iyo inogona kushandiswa pakutenga zvimwe zvakaksoha zvisingagadzirwe muno zvakadai semichina.\n\nVaBurutsa vaudza Studio 7 kuti kubvira zvakatanga sangano ravo muna2011 vanofara kuti chinangwa chavo chabatsira kusimudzira kutengwa kwezvigadzirwa zvemuno munyika. Zimbabwe inoshandisa mari yakawanda gore rega rega mukutenga zvinhu kubva kunze kwenyika. Gore rakapera nyika yakashandisa mabhiriyoni manomwe nemamiriyoni mazana matanhatu kana kuti 7.6 billion zvichienzaniswa ne4.6 billion yakashandiswa muna2020.\n\nZvimwe zvezvinhu zvinonyanya kutengwa kunze zvinosanganisira mafuta edzimotokari, mafetireza, nemichina asi pane zvimwewo zvakawanda zvinogadzirwa muno zvinobvawo kunze.\n\nMutungamiri wesangano reConfederation of Zimbabwe Industries VaKurai Matsheza vatsinhirawo kuti zvakakosha kuti veruzhinji vafarire kutenga zvinhu zvinogadzirwa muno vachiti izvi zvinobatsirawo kuti munyika muve nemabasa.\n\nCZI inoti pari zvino maindasitiri emunyika ari kushanda zvinosvika pazvikamu makumi manomwe kubva muzana uye kushomeka kwemagetsi nderimwe dambudziko guru rinoita kuti asashanda nemazvo.\n\nVaBurutsa vanopokana nemaonero ekuti zvnhu zvakawanda zvinogadzirwa munyika zvinodhura uye hazvinyatsogadzirwa nemhando yepamusoro sezvinoita zvinobva kunze.\n\nVaFelix Chari, mudzidzisi wezvidzidzo zvepamusoro panyaya yezvehupfumi vanoti vanobvumirana nemaonero ekuti zvinhu zvakawanda zvinogadzirwa munyika zvinodhura vachiti izvi zvinoitika nekuda kwezvikonzero zvakawanda. Nyanzvi munyaya dzezvehupfumi vaachishanda nesangano relabour and Economic Developmemt Research Institute of Zimbabwe Dr Prosper Chitambara vatiwo chirongwa cheBuy Zimbabwe chakanaka asi zvimwe zvinogadzirwa zvinozodhura sezvo kugadzira zvinhu munyika kuchidhura. Vachitaura pakuparurwa kwevhiki rekukurudzira kutengwa kwezvinhu zvinogadzirwa muno muHarare nezuro, mutungamirir wenyika VaEmmerson Mnangagwa vakati hurumende inotsigira chirongwa ichi nekuti chinobatsira kudzivirira kuunzwa munyika kwezvinhu zvinogadzirwa kunze\nzvinenge zvine mutengo wakadereresa izvo vakati zvinokanganisa budiriro yenyika.  Zvitoro zvikuru zvinosanganisira OK Zimbabwe zvirimowo muchirongwa cheBuy Zimbabwe ichi. Zimbabwe inonyanya kutenga nekutengesearana neSouth Africa, China, United Araba Emirates, Singapore, United Kingdom neRussia. Asi dzimwe nyanzvi munyaya dzedzvehupfumi dzinoti VaMnangagwa vanotaura zvinhu zvisiri kuitwa nehurumende. Semuenzaniso, mushure mekunge zvigadziraw zvemunyika zvawedzerwa mutengo nekuda kwekushaya simba kwedhora remunyika, gurukota rezvemari Muzvinafundo Mthuli Ncube vakabva vabvumidza vezvitoro kutenga zvinhu kunze pasina kubhadhara mitero.	https://www.voashona.com/a/6845847.html
business	Musangano weVarairidzi neHurumende Inotadza Kugadzirisa Zvinetswa	Masangano anomiririra vadzidzisi aita musangano nevakuru mubazi rezvedzidzo umo munyori mubazi rezvedzidzo, Amai Tumisang Thabela, vakurudzira masangano aya kuti vanyorerane pasi mashandiro avanoda kuita nebazi rezvedzidzo. Vamwe vapinda mumusangano uyu uye vari mutungamiriri weAmalgamated Rural Teachers Union of Zimbabwe, VaObert Masaraure, vaudza Studio 7 kuti musangano uyu hauna kubata zvinonetsa vadzidzisi kana kuedza kugadzirisa zvinhu zvinonetsa munyaya yedzidzo. “Zvizhinji zvatange tichitaura hazvinei nezvemashandiro atinoita kumabasa kwedu. Musangano uyu wange uri waPermananat Secretary mutsva achizivana nemaUnion; achikumbira maUnion kuti vanyorerane pasi mashandiro avanoda kuita nebazi rezvedzidzo,” VaMasaraure vaudza Studio 7. Studio7 haina kukwanisa kubata Amai Thabela kuti tinzwe divi ravo. VaMasaraure vati musanagano uyu hauna zvikuru zvawabatsira nazvo uye chirongwa chevadzidzisi chekurega basa svondo rinouya hachina kuchinja. Svondo rakapera, sangano reARTUZ rakazivisa kuti kutanga musi wa 7 Ndira 2019, nhengo dzaro dzicharamwa basa kwenguva isingazikanwi kusvika hurumende yanzwa zvichemo zvavo. Studio7 haina kukwanisa kubata vamiriri vemamwe masangano evarairidzi. Asi VaMasaraure vati hurongwa hwekurega basa huchaenderera mberi svondo rinouya. No media source currently available 	https://www.voashona.com/a/zimbabwe-permanant-secretary-of-education-holds-meeting-with-teachers-unions-representatives-tumisang-thabela-artuz-obert-masaraure/4729160.html
business	Hurumende Inobhadhara Chikwereti Chayo kuZESA	Hurumende inoti yabhadhara chikwereti chayo chemagetsi kumbani yemagetsi yeZESA uyewo yabhadharwa chikwereti cheZESA kukambani yemagetsi yeESKOM yekuSouth Africa. Vachitaura mushure memusangano wedare remakurukota, gurukota rinoona nezvemamhando dzemoto, VaFortune Chasi, vati hurumende yabhadhara chikwereti chayo chemamiriyoni makumi maviri emadhora kuZESA uyewo yapa kambani iyi mamwe mamiriyoni makuma maviri emadhora ekuti kambani iyi ivandudze basa rekugaya magetsi. Vatiwo vabhadhara chikwereti cheZESA kuESKOM chemamiriyoni gumi emadhora ekuAmerica. Vati izvi zvichabatsira kuti nyika ideredze dambudziko rekushomeka kwemagetsi munyika iro raita kuti nyika igove magetsi kana kuti loadshedding. VaChasi vatiwo veruzhinji, makambani nemakanzuru vanofanira kubhadhara magetsi. Vatiwo nyaya yemagetsi inofanira kubatanidza vanhu munyika kuona kuti vogadzirisa sei dambudziko rekushomeka kwemagetsi. Vachitaurawo mushure medare remakurukota, gurukota rezvekuburitswa kwemashoko, Amai Monica Mutsvangwa, vati dare remakurukota ratambira danho rakatorwa nebazi rezvemari svondo rino rekudzora dhora remuno rikati danho iri richaunza kugadzikana munyika munyaya dzehupfumi. Pavabvunzwa nezvekuti vanhu vane maNostro Foreign Currency Account nevaya vanotumirwa mari nemakambani akaita Western Union nemamwe, vachawana mari yavo here kana kuti vachamanikidzwa kuitengesa kumabhanga, Amai Mutsvangwa vati vanhu ava vacharamba vachiwana mari dzavo ari madhora ekuAmerica, mapaunzi nedzimwe mari dzekunze. Asi kunyange hazvo Amai Mutsvangwa vati dare remakurukota ratambira gwaro reStatutory Instrument 142, masangano evashandi pamwe nevemabhizimisi audza hurumende kuti mutemo uyu unofanira kubviswa sezvo wakaitwa pasina kuwirirana sezvinodiwa pasi pemutemo weTNF. Masangano aya atuma gurukota rezvevashandi, Doctor Sekai Nzenza, kuti vaendese nyaya iyi kudare remakurukota svondo rinouya kuti mutemo uyu ubviswe. Zimbabwe Congress of Trade Unions inoti vashandi vacharamwa mabasa kana izvi zvikasaitika. Mutemo uyu, uyo wakaburitswa nemusi weMuvhuro wave pamberi pekomiti yeparamende yeParliamentary Legal Committee iyo inoongorora kuti mitemo haipikisane nebumbiro remutemo here kana kuti kwete. Rimwe gweta risina kuda kudomwa nezita raudza Studio7 kuti rinoona nesekuti mutemo uyo hauna kunyorwa zvakajeka uye zviri pachena kuti hurumende ine vanhu kana makambani ainoda kubata pachishandiswa mutemo uyu. Zvichakadai nhengo dzeparamende nhasi dzati nyaya yekuzvidza paramende kuri kuitwa nemakurukota ehurumende iri kuenderera mberi yave kunganganisa mashandiro eparamende. Sachigaro wekomiti yeparamende inoona nezvedzidzo, Amai Priscillar Misihairambwi Mushonga, vaudza mutauriri weNational Assembly, Advocate VaJacob Mudenda, kuti makomiti ave kutadza kuita basa rawo nekuti makurukota ehurumende pamwe nevanyori vemapazi ehurumende havawanike, sezvo vanenge vasipo nguva dzese. Amai Mushonga vati zviri pachena kuti zvose zvinotaurwa nemutungamiriri wenyika, VaEmmerson Mnangagwa, hazvisi kuitwa nekuti makurukota avo nevanyori vawo havana basa ravari kuita. Vati nekuda kwazvovo vave kuda kuita musangano wemasachigaro emakomiti eparamende nemutungamiriri wenyika. Advocate Mudenda vatambira chikumbiro chaAmai Mushonga uye vaudza mukuru webasa rehurumende muparamende zvakare vari gurukota rezvemitemo neparamende, VaZiyambi Ziyambi, kuti varonge musangano nemutungamiri wenyika. Chitatu chega chega vatevedzeri vemutungamiriri wenyika, makurukota ehurumende nevatevedzeri vavo vanosungirwa kuenda kuparamende kunopindura mibvunzo kubva kunhengo dzeparamende asi vazhinji vavo havaendi. No media source currently available 	https://www.voashona.com/a/zimbabwe-government-pays-its-debt-to-zesa/4974997.html
business	ZCTU Yoyambira Hurumende Kuti Iremekedze Zvibvumirano Zvinoitwa muTNF	Sangano rinomirira vashandi reZimbabwe Congress of Trade Unions, ZCTU, rinoti hurumende haisati yapindura chikumbiro chayo chekuti hurumende isiyane nenyaya yekurambidza kushandiswa kwemari yekunze. Sangano iri rinoti kusavimbika kwehurumende kuchapa kuti vashandi vapinde mumigwagwa. Munyori mukuru weZCTU, VaJaphet Moyo, vaudza Studio7 vanoti zviri pachena ku kuti hurumende haisi kuremekedza nyaya dzevashandi pasi pehurongwa hwe Tripartite Negotiating Forum, TNF. VaMoyo vanoti vashandi vanoda chose kutaurirana nehurumende nevashandirwi asi vanoda vanhu vakavimbika. Hurumende yakadzora kushandiswa kwemari yemuno kana kuti Zimbabwe Dollar mwedzi uno pachishandiswa SI 142 izvo zvakashamisa vanhu vakawanda. VaMoyo vanoti havabvumirani neWorld Bank panyaya yavo yekusimudzira Zimbabwe panyaya yekufambisa zvinhu zvakanaka munyaya dzemabhizimisi. VaMoyo vanoti masangano akaita seWorld Bank ne International Monetary Fund masangano anoita zvinhu zvinofadza vatongi kwete veruzhinji. Mukuru wesangano weZimbabwe Democracy Institute, Doctor Pedziysai Runhanya, vaudza Studio 7 kuti kunyange hazvo zvichiita sekuti World Bank ne IMF dziri kunakirwa nezviri kuitwa neZimbabwe, masangano aya anoita zvisingafadze veruzhinji. Hatina kukwanisa kutaura negurukota rezvevashandi, Amai Sekesai Nzenza, kuti timwe divi ravo panyaya iyi sezvo vanga vasingadaire nharembozha yavo. Asi ZCTU iri kuramba yakatsika madziro ichiti hurumende ikatadza kubuda nehurongwa hunotambirwa nevashandi paichaita musangano wayo wedare remakurukota, vashandi vacharatidzira zvakasimba. ZCTU yakadaidzira kuti vanhu vagare mudzimba dzavo muna Ndira kwemazuva matatu. Mumhirizhonga yakaitika mumazuva matatu aya, pane vanhu vakapfurwa vakafa, uye mazana nemazana evanhu vakasungwa. No media source currently available 	https://www.voashona.com/a/zctu-warns-govt-to-respect-tnf-pacts/4999195.html
business	VeMajeri Votadza Kuita Mabasa Avo Zvakanaka neKushaya Mari	Zimbabwe Prisons and Correctional Services kana kuti ZPCS inoti pane zvizvarwa zveZimbabwe zviri mumajeri kune dzimwe nyika zviri kutadza kuuya kuzopedzesa mutongo wazvo mumajeri emuno nekuda kwekuti hazvina magwaro ekuzvarwa kana kufambisa. Izvi zvataurwa nemumwe mukuru muZPCS, Senior Assistant Commissioner, Spetosomusa Chinobva, vachipa humbowo kukomisheni inoona nezvekodzero dzevanhu, yeZimbabwe Human Rights Commission pamusoro, pekuti kusavepo kwemagwaro aya kunokanganisa basa ravo sei. Vati Zimbabwe ine chibvumirano nenyika dzakaita seZambia chekuti zvizvarwa zvemuno zviri mumajeri kuZambia zviuye kuzopedzisa mitongo yazvo muno, ukuwo zvizvarwa zvekuZambia zviri mumajeri emuno zvinopedzesera mitongo yazvo kuZambia. Asi Amai Chinobva vati vari kutadza kuunza zvizvarwa zveZimbabwe zviri kuZambia nekuda kwekuti hapana humbowo kana magwaro anoratidza kuti vasungwa ava zvizvarwa zvemuno. Vati ongororo yavakaita yakaratidza kuti zvakakosha kuti vasungwa vapike mitongo yavo vari munyika dzavo umo vanokwanisa kushanyirwa nehama dzavo. Vatiwo pane vanhu vakawanda vanopinda mumajeri vasina magwaro ekuzvarwa kana zvitupa uye izvi zvinotadzisa vasungwa ava kunyora bvunzo vari mumajeri sezvo magwaro aya achidiwa. Amai Chinobva vatiwo rimwe dambudziko ririko nderekuti vasungwa vanofira mumajeri vasina magwaro vanovigwa sembwa sezvo hamadzawo dzisingazivikanwe. Zvichakadai Amai Chinobva vati vasungwa vari mumajeri vanobvumbidzwa pamutemo kupihwa mukana wekuti vanotoresa vana vavo magwaro ekuzvarwa kana kufambisa. Zvichakadai komiti yeparamende inooa nezvemukati menyika yaudzawo komisheni iyi kuti yakaitawo ongororo yavo kudunhu reMatabeleland South uko zvakabuda pachena kuti vanhu vari kunetseka kuwana magwaro ekuzvarwa pamwe nekufambisa. Sachigaro wekomiti iyi VaLevi Maihlome vati semaonero avo vanhu vese vasina magwaro aya zvikuru sei vakabatwa batwa neGukurahundi vanofanira kupihwa magwaro aya pasina mubvunzo kuti vakwanise kurarama sevamwewo vanhu. Sachigaro weZimbabwe Human Rights Commission, Dr Elasto Mugwadi, vati zvataurwa nekomiti yeparamende izvi zvinoenderana nezvakabuda muongororo yavo uye vanoda kuti matambudziko aya agadziriswe pamwe nekuti kodzero dzevanhu dziremekedzwe. No media source currently available 	https://www.voashona.com/a/vemajeri-votadza-kuita-mabasa-avo-zvakanaka-nekushaya-mari/5182245.html
business	Mapurisa muSouth Africa, Anopinda muMafekitari Achisunga Vashandi veKunze	Mapurisa akabatana nevashandi vebazi rezvekupinda nekubuda munyika pamwe nevebazi rezvevashandi apinda mumamwe mafekitari ari munzvimbo yeIndustria muJohannesburg achisunga vashandi vanobva kune dzimwe nyika vari muSouth Africa vasina magwaro anovabvumidza kugara nekushanda munyika iyi. Dandemutande reTwitter rehurumende yeSouth Africa razivisa nezvedanho iri kuburikidza nemavhidhiyo nemifananidzo zvanga zvichiratidza zvaswera zvichitora matanho. Dandemutande iri rinotiwo vemakambani vawanikwa vaine mhosva yekutyora mutemo wezvevashandi nemabasa pamwe nekushanda zvakanaka mumakambani, uye vanga vachibva vasungwawo vachibhadhariswa mafaindi. Sangano reAfrican Diaspora Forum rinonzi raswerawo riri mushishi kuedza kubatsira vasungwa ava, avo vanonzi vaendeswa kukamba yeLindela. Pataenda pamhepo sangano iri ranga richiti pane zvizvarwa zveZimbabwe zvinosvika zana nemakumi mashanu zvasungwa muzviitiko izvi. Bazi rezvemukati menyika muSouth Africa razivisa kuti vasungwa vose ava vachadzoserwa kunyika dzavo. Hamusi muSouth Africa chete muri kusangana zvizvarwa zvezimbabwe nematambudziko ekudzoserwa kumusha, sezvo izvi zvichinzi zviri kuitikawo muBotswana. Gweta rinorwira kodzero dzevanhu, uye vachishanda nesangano reHuman Rights Watch kuchamhembe kweAfrica, VaDewa Mavhinga, vanoti zviri kuitwa nemapazi ehurumende yeSouth Africa izvi ndizvo zvaiitwa nehurumende yevachena munguva yehutongi hwehudzvanyiriri. VaMavhinga vanoti chikuru chiri kukonzera kuti vabvakure vashande vasina magwaro kunonoka kwebazi rezvemukati menyika kuwanisa vanhu vanenge vanyorera kuti vabatsirwe, uye nehuwori. Vanoti chiri kukanganwikwa nehurumende yeSouth Africa ndechekuti guta rakaita seJohannesburg rakavakwa nevabvakure vaishanda mumigodhi munguva yechirongwa cheWitwatersrand Native Labour Association (WNLA), icho chinonyanyozivikanwa seWenela. VaMavhinga vanoti panofanirwa kugarwa pasi nenyika dzemugungano reSADC kuitira kuti dzitsvage nzira dzinobatsira vanhu, kwete kutevera miganho yavanoti yakadzikwa nevachena. No media source currently available  	https://www.voashona.com/a/zimbabwe-diaspora-south-africa-police-raids-dewa-mavhinga/5183440.html
business	Madzimai Anoita Mabasa eMaoko Ocherechedza Zuva reMadzimai	Madzimai anorarama nekutengesa zvinhu pamwe nekuzviitira mabasa emaoko anobva mumatunhu akasiyanasiyana aungana nhasi muHarare achipemberera pamwe nekurangarira zuva remadzimai, kana kuti International Women’s Day, iro rakacherechedzwa musi wa 8 Kurume pasi rose. Madzimai aungana aya anosanganisira nhengo dzesangano reZimbabwe Chamber of Informal Economy Association, iro rinonzi ndiro raronga musanganu uyu, pamwe neVendors Initiative for Social Economic Transformation, VISET. Imwe nhengo yeVISET yapinda mumhemberero idzi, Muzvare Tariro Munyereyi, vanoti madzimai ataura nezvematambudziko aanosangana nawo mukuita mabasa avo emaoko, zvikuru vanotengesera mumigwagwa. Muzvare Munyereyi vanoti madzimai asunga kuti pave nekudyidza kwakanaka pakati pevanotengesera mumigwagwa ava, makanzuru pamwe nehurumende kuitira kuti vakwanise kushanda pamwechete. Vanoti madzimai akawanda ari kushungurudzwa uye kutyorerwa kodzero dzavo kana vachinge vasungwa, izvo vanoti zvinozosiya vamwe vavo vave kuzvikandira mumaoko emapurisa aya kuti vasashungurudzwa. Vanotiwo panofanirwa kuve nedzidziso yakakwana pamusoro pezvirwere zvakaita seHIV/AIDS mumadzimai nevanasikana vanorarama nekutengesa ava. No media source currently available 	https://www.voashona.com/a/zimbabwe-economy-human-rights-womens-day-munyereyi-viset/3828059.html
business	Hupfumi hweNyika Hworamba Huchienda kuMawere, Vamwe Vachiti Huwori Ndiyo Honzeri	Zvinhu zvinonzi zviri kuramba zvichienda kumawere munyaya dzezveupfumi munyika zvichionekwa nekushaikwa kwemafuta edzimotokari, kushaikwa kwemari yekunze, pamwe nekukwira kwemitengo yezvinhu. Vamwe vanoti huwori munyika ndihwo honzeri hombe mumatambudziko aya, ayo anonzi ari kusunga vanhu, zvikuru varombo, zuva nezuva, vachipomera hurumende kutarisa rutivi panoitwa huwori uhwu. Vaimbove gurukota rezvehupfumi munguva yehurumende yemubatanidzwa, uye vari mutewedzeri wasachigaro webato reMDC, VaTendai Biti vanoti matambudziko ari munyika ari kukonzerwa nekusafambiswa zvakanaka kwehurumende nevari kuitungamira. VaBiti vanoti huwori, sehawavanoti huri kuZINARA, huri kuregwa huchitambarara munyika, izvo zvave kukanganisa kukura kwehupfumi. Nyanzvi mune zveupfumi vachishanda nesangano reLabour and Economic Development Research Institute of Zimbabwe, VaProsper Chitambara, vanoti matambudziko ari munyika ari kunyanya kukonzerwa nekushaikwa kwechivimbo nehurumende kune vanoda kutanga mabhizimusi avo kana kudyara mari dzavomunyika. Nyanzvi munyaya dzevashandi nemabasa, VaThomas Masvingwe vanotsinhirawo nyaya yekuti huwori dzihwo hwauraya nyika, vachiti matambudziko ose aya ari kurasirwa kuvashandi, avo vavanoti havasati vawedzerwa mihoro kwenguva yakareba kwazvo. Asi nhengo yevechidiki veZanu PF VaTafadzwa Mugwadi vanoramba kuti matambudziko ari munyika ari kukonzerwa nekusagona kutonga kwehurumende yaVaEmmerson Mnangagwa, vachiti matambudziko aya akasiiwa nehurumende yaVaRobert Mugabe pamwe nezvirango zvavanoti zvakatemerwa Zimbabwe. VaChitambara vanoti matambudziko mune zveupfumi ari munyika anogadziriswa chete kana pakaitwa nhaurirano munyika. Izvi zvinotsigirwawo naVaBiti, avo vanoti kusvika munyika maitwa nhaurirano pakati pavaMnangagwa nemutungamiri weMDC VaNelson Chamisa, zvinhu zvicharamba zvichiomera vanhu, zvikuru varombo. Kusvika matambudziko ose aya agadziriswa, uye vekunze vanoda kudyara mari dzavo munyika vave nechivimbo nehurumende, ruzhinji rwevana veZimbabwe rwucharamba rwuchinonga svosve nemuromo munyika yechipikirwa. No media source currently available 	https://www.voashona.com/a/zimbabwe-economy-fuel-shortages-forex/4907288.html
business	Vanozvibatira Mabasa eMaoko Votambira neMufaro Kuvhurwa kweNzvimbo dzeKutengesera muHarare	Kanzuru yeguta reHarare inoti boka revanorarama nekuzviitira mabasa emaoko ravhurwa zvakare muguta iri asi pachiteverwa zvakasimba mitemo yezvehutano yekudzivirira kupararira kwechirwere cheCovid-19. Kanzuru yazivisa nezvekuvhurwa kwemusika weCopacabana Traders Mall, uko vachange vachitengesera mumusika uyu vachange vachibhadhara madhora mashanu emari yekuAmerica pazuva. Kanzuru yazivisawo kuti musika mukuru weMbare wave pedyo nekuvhurwa zvichitevera kuvandudzwa kwawanga uchiitwa kuti ufambirane nenyaya dzekuchengetedzwa kwehutsanana. Vanorarama nekutengesa vanoti vanotambira nemufaro kuvhurwa zvakare kwenzvimbo dzekutengesera uku vachiti vazhinji vavo vanga vave kunonga svosve nemuromo kubva pakadzikwa mutemo unorambidza kufambafamba kwevanhu senzira yekudzivirira kupararira kweCovid-19. Mukuru wesangano reVendors Initiative for Social and Economic Transformation, VaSamuel Wadzayi, vanoti vanotambira danho iri nemufaro asi vanofunga kuti madhora mashanu ari kunzi vanhu vabhadhare pazuva imari yakawandisa. Asi mutauriri wekanzuru yeHarare, VaMichael Chideme, vaudza Studio 7 kuti musika weCopacabana Traders’ mall hausi pasi pekanzuru yeHarare izvo zvinoita kuti vasave nechekuita nekutarwa kwemari dzinobhadharwa nevanhu pazuva. Vakafanobata chigaro chemukuru weSurvival Vendors Union of Zimbabwe, VaObey Mwariwangu, vatiwo sesangano vanotambira danho rekuvhurwa zvakare kwemisika iri, asi vanoona sekunge mitemo yekudzivirira kupararira kweCovid-19 yakanyanya kuomera vanhu. VaMwariwanguu vanoti vanotengesa ava ndivo vachange vachitarisirwa kutenga voga mishonga inouraya hutachiwana pamwe nema face mask, izvo vanoti zvinogna kudhurira vakawanda. Hatina kukwanisa kubata varidzi veCopacabana Mall kuti tinzwewo divi ravo panyaya iyi. No media source currently available  	https://www.voashona.com/a/zimbabwe-economy-informal-sector-harare-samuel-wadzayi/5493106.html
business	Vanochengetedza Mhuka Vaviri Vourayiwa neVanovhima Zvisiri paMutemo kuKariba	Vashandi vaviri veZimbabwe National Parks and Wildlife kana kuti Zimparks vanofungidzirwa kuti vakauraiwa nevanofungidzirwa kuti vanovhima mhuka zvisiri pamitemo vekuZambia nemusi weChipiri. Vane ruzivo nezvakaitika vanoti vamwe vaviri vanochengetedza mhuka kubva kubazi reZimparks vakaita mahwekwe nevanofungidzirwa vaizvhima zvisiri pamutemo mudhamu reKariba. Panonzi pakaita kakurwisana apo vanochengetedza mhuka ava vakange voyedza kuendesa vanofungidzirwa kuti vaivhima zvisiri pamutemo ava pakamba yeChanga kuKariba. Zvinonzi nyaya iyi yakazozivikanwa mushure mekunge chikepe chevanochengetedza mhuka ava chaonekwa chichiyangarara chisina munhu uye chisina injini. Mutauriri weZimparks VaTinashe Farawo vatenda kuti izvi ndizvo zvakaitika vachiti vashandi vavo vaviri havasikuzivikanwa kwavari parizvino. VaFarawo vanoti vaendesa nyaya iyi kumapurisa uye kuferefetwa kwekushayikwa uku kuri kuenderera mberi uye vari kushanda pamwechete nevebazi rezvekuchengetedzwa kwemhuka kuZambia. Hatina kukwanisa kubata mutauriri wemapurisa Assistant Commisioner Paul Nyathi kuti tinzwe divi ravo. Kubatwa kwevanhu vanovhima zvisiri pamutemo kunonzi kwakanyanya pamuganhu weZimbabwe neZambia. Vanovhima mhuka zvisiri pamutemo munyika mbiri idzi vari kusungwa vachitongwerwa makore akawanda mujeri. No media source currently available 	https://www.voashona.com/a/vanochengetedza-mhuka-vaviri-vourayiwa-nevanovhima-zvisiri-pamutemo-kukariba/5229546.html
business	Vashandi Vanga Vasara Vanowana Mabhonasi Avo	Hurumende yazokwanisa kupedza kupa vashandi vayo vose mari dzemabhonasi zvichitevera kutambira kwaitwa mari nevashandi vehurumende vose vanga vasara. Mutungamiri wesangano rinomirira vashandi vehurumende ava, re Public Service Association, Amai Cecilia Alexander, vanoti nhengo dzavo dzatanga kuvazivisa kuti dzawana mari idzi kumabhanga kwadzo. Izvi zvinoreva kuti hapachina mushandi wehurumende asati awana bhonasi yake. Hurumende yakanonoka kubhadhara vashandi vayo mari dzemabhonasi idzi kubva muna Mbudzi wegore rapera nekuda kwekunetsekana kwayo mukuunganidza mari. Mwedzi uno hurumende yakakundikana zvakare kubhadhara vashandi vayo paine nguva izvo zvakazoita kuti iendese mberi nesvondo rose mazuva ekutambira aya. Varairidzi vaifanirwa kunge vakatambira mari dzavo neChipiri chesvondo rino vaudzwa kuti vave kuzotambira neChipiri chesvondo rinouya. Amai Alexander vanoti dai hurumende yaonawo kuti vashandi vayo vose vaenzaniswa kwete kuti vamwe ndivo vanogarotanga kutambira nhengo dzavo dzichingoramba dzichipedzisira kutambiriswa. 	https://www.voashona.com/a/zimbabwe-mugabe-jonga-alexander-psc/2611315.html
business	Hurumende Yoendesa Mberi Musangano neveMabhizmisi weKuzeya Mutemo Wayo paMitengo	Musangano wange uchifanira kuitwa nemusi weChitatu pakati pehurumende nemasangano anomirira vemabhizimisi uchikokerwa nebazi rezvemari nesangano reConfederation of Zimbabwe Retailers (CZR) unonzi wambosendekwa parutivi kusvika svondo rinouya. Izvi zvaitwa kunyange hazvo zvinhu zvaita manyama amire nerongo munyaya dzezvehupfumi zvichitevera danho rakatorwa nehurumende rekudzika mutemo wechimbi chimbi kana kuti Presidential Powers (Temporary Measures) (Financial Laws Amendment) Regulations 127 of 2021. Mutemo wakadzikwa mukupera kwesvondo rapera uyu unomanikidza vemabhizimisi kuti vatengese zvinhu nemutengo unoendererana newepamusika wemari weReserve Bank of Zimbabwe, RBZ, foreign exchange rate kwete pamukoto. Pakangodzikwa mutemo uyu zvimwe zvinhu zvakabva zvawedzerwa mutengo uku vamwe vemabhizimisi vachiti havachadi kutambira madhora ekuAmerica kunyangwe hurumende iri kuti ngaashandiswe asi nemutengo wepamusika weRBZ kana kuti foreign exchange auction. Mhute yaputira nyika panyaya dzezvehupfumi iyi yapa kuti padaidzirwe musangano wechimbi chimbi uyu. Asi mutungamiri weConfederation of Zimbabwe Retailers, VaDenford Mutashu, vati musangano wekuzeya mamiriro ezvinhu wasendekwa parutivi nekuti hurumende yati inoda nguva yekumboona kuti mutemo uyu uri kushanda sei. Gavhuna weRBZ, Doctor John Mangudya, uye mutevedzeri wegurukota rezvemari, VaClemence Chidawu, vange vachitarisirwa kupinda mumusangano uyu. Hatina kukwanisa kubata VaMangudya avo takatumirawo mibvunzo yavasati vapindura. Asi mumashoko padandemutande reTwitter RBZ inoti danho nho iri harisi rekuda kuomesera vemabhizimisi asi kuti kuunza kugadzikana pamusika nekumisa huori kune vemakambani vanowana mari kubhanga guru renyika nemutengo uri pasi asi vodhurisa zvinhu. Nyanzvi munyaya dzezvemabhanga, uye vari nhengo yeZanu PF, VaGilbert Muponda, vanotiwo mutemo uyu hauna kunyanya kuipa nekuti unodzikamisa dhora remunyika neku kuti vatengi vasaomeserwe sezvo vamwe vemabhizimisi vari kuwana mari kuRBZ vari kubatira vanhu. Asi imwe nyanzvi munyaya dzezvehupfumi, VaVictor Bhoroma, vane maonero akasiyana vachiti havasi vose vari kuwana mari kuRBZ uye bhanga iri riri kutatarika kupa vanenge vanzi vapihwe mari dzacho nenguva. Pasi pemutemo uyu, vanenge vawana mari pamusika wemari weRBZ voishandisa zvisizvo vanonzi vachabhadhairiswa miriyoni imwe chete yemadhora uye vemabhanga vanonzi vanoita zvehuori kupa makambani matsamba ekuti vawane mari pamusika weRBZ vanonzi vachabhadhariswa mamiriyoni mashanu sechirango. Vemabhizimisi vanonzi vanoramba kutambira dhora remuZimbabwe vachabhadhariswa mari inosvika zviuru makumi mashanu kana kuti 50 000. No media source currently available 	https://www.voashona.com/a/hurumende-yoendesa-mberi-musangano-nevemabhizmisi-wekuzeya-mutemo-wayo-pamitengo/5912504.html
business	Hurumende Yovimbusa Kugadzirisa Dambudziko reMafuta eKufambisa Dzimotokari	Gurukota rinoona nezvekutakurwa kwezvinhu Doctor Joram Gumbo vanoti Zimbabwe yawana mari yechikwereti yekuti ipedze dambudziko rekushaikwa kwemafuta ekufambisa dzimotokari. Vanhu vakawanda munyika vari kuchema chema nenyaya yekuti vave kupedza nguva yakareba vachitsvaga mafuta ekufambisa dzimotokari uye vemakombi nemabhazi vabva vawedzera mutengo. Kunze kwekushaikwa kwemafuta ekufambisa dzimotokari, nyika yakatarisana nedambudziko rekushayawo mafuta ekubikisa, chingwa nezvimwe zvekudya. Vanhu vave kumanikidzwawo kutenga zvinhu zvemari inosvika madhora makumi maviri kuti vatange bhodhoro rimwe chete remafuta kana vachida kutenga nekadhi vasina mari yekuAmerica. Asi padambudziko remafuta ekufambisa dzimotokari, VaGumbo vanoti vari kuyedza kugadzirisa dambudziko iri vachibatsirana neReserve Bank of Zimbabwe. Vati RBZ yatenda kupa bazi ravo mari inosvika mamiriyoni makumi matatu nemaviri kubva pamamiriyoni makumi maviri pavhiki roga roga. No media source currently available  	https://www.voashona.com/a/hurumende-yovimbusa-kugadzirisa-dambudziko-remafuta-ekufambisa-dzimotokari/4624749.html
business	VaMnanagagwa Vovimbisa Vanachiremba Mari Asi Kuramwa Mabasa Kunoenderera Mberi	Mutungamiri wenyika, VaEmmerson Mnangagwa, vanonzi vakaudza bazi rezvemari kuti ripe imwe mari kuna vanachiremba avo vari kuramwa mabasa kubva kutanga kwemwedzi uno. Mari iri kuwedzerwa ndeye muripo kana vana chiremba vadaidzwa kuti vadzokere kubasa kana vachinge vapedza basa ravo, kana kuti on call allowance. Mashoko aya akaturwa kunana chiremba ava neHealth Services Board kana kuti HSB, iyo inoona nezvemabasa evose vanoshanda mubazi rezvehutano pamisangano yakaitwa nemusi weChipiri neChitatu. Asi kuramwa mabasa kwavanachiremba kuri kuenderera mberi sezvo vari kuti HSB haisi kuvaratidza mapepa acho anonzi akabva kubazi rezvemari. Kuramwa mabasa uku kwava nemazuva makumi maviri nesere pasina zvanyoreranwa pasi kunze kwekungonzi hurumende iri kugadzirisa zvichemo zvavana chiremba. Hatina kukwanisa kubata mukuru weHSB, Dr Lovemore Mbengeranwa, kana gurukota rezvehutano, Dr David Parirenyatwa, sezvo vose vange vasiri kudaira nharembozha dzavo. Mutauriri wesangano ravanachiremba reZimbabwe Hospital Doctors Association, Dr Mxolisi Ngwenya, vanoti kuramwa mabasa kuchaenderera mberi kusvika hurumende yagadzirisa zvichemo zvavo. No media source currently available   	https://www.voashona.com/a/zimbabwe-matongerwo-enyika/4321212.html
business	Nyanzvi Dzezvehupfumi Dzoti Gwaro Re2019 Budget Strategy Paper – BSP Rrakanaka, Basa Guru Kuzadzisa Zvarinotaura.	Imwe nyanzvi munyaya dzezvehupfumi Muzvinafundo Elliota Masocha vanodzidzisa paDevry University kuOhio vanoti gwaro rakaparurwa negurukota rezvemari Muzvinafundo Mthuli Ncube rebhajeti regore rinoshanda chete kana hurumende yakazvipira kuvandudza zvinhu. Muzvinafundo Masocha vanoti hurumende ine magwaro akawanda ayaburitsa asi hapana chinobuda. Gwaro iri rinonzi 2019 Budget Strategy Paper uye rino buritsa pachena zvinoda kuitwa nehurumende mukushandiswa kwemari kusvika muna 2021. Rinobatsirawo hurumende kuronga nezvemuone wayo unonzi Vision 2030. Gwaro iri rinotaurawo pamusoro pekuderedzwa kwezvinofanira kubhadharwa nehurumende uye kupedzwa kwe zvikwereti zvenyika. Embed\n\n\n\nshare\n\n\n\n\n\n\n\nHurukuro na Proffessor Elliot Masocha\n\n\nby VOA\n\n\n\n\n\n\n\nEmbed\n\n\n\nshare\n\n\n\n\n\n\n\n\n\n\nThe code has been copied to your clipboard.\n\n\n\n\n\n\n\n\n\n\n\n\nThe URL has been copied to your clipboard\n\n\n\n\n\n\n\nShare on Facebook\n\n \n\n\n\n\nShare on Twitter\n\n \n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nNo media source currently available\n\n\n\n\n\n\n\n\n\n\n\n\n\n\n0:00\n\n0:03:03\n\n\n\n\n\n\n\n\n\n\n\n\n0:00\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nPekupinda Napo Kuti Muone Zvamuri Kuda\n\n\n\n\n\n\n48 kbps | MP3\n\n\n\n\n16 kbps | MP3\n\n\n\n\n32 kbps | MP3\n\n\n\n\n\n\n\n\nPop-out player No media source currently available  	https://www.voashona.com/a/nyanzvi-dzezvehupfumi-dzotarisisa-gwaro-re-budget-srtategy-paper-2019/4636395.html
business	Vanhu Vorasikirwa neMari Vachiyedza Kunotsvaga Mabasa paMuzinda weSouth-Sudan muHarare	Vanhu vazhinji nemusi weChipiri vakafambira dhongi rakaora kumuzinda weSouth-Sudan muZimbabwe kuBelgravia mushure memashoko aifamba pamadandemutande eFacebook neWhatsApp kuti muzinda uyu wange uchizotora vanhu vanoda mabasa kuti vaende kunyika iyi. Nyika yeSouth Sudan haina kugadzikana sezvo muguta guru renyika iyi reJuba muchigara muine hondo. Vari kurwisana muSouth-Sudan ndevanotsigira mutungamiri wenyika iyi VaSalva Kiir nevaimbova mutevedzeri wavo VaRiek Machar. Vakawanda vaenda kumuzinda uyu muHarare vabva vachiridza tsamwa sezvo mashoko ekuti pange pachida kutorwa vanhu kuti vange vachipinda mabasa anzi ndeemanyepo. Asi aka handi kekutanga vanhu vachiita chipata pata chekuenda pamuzinda uyu sezvo vanamukoti vakambonyeperwa kuti kwaita mabasa muna Chikumi vakaendawo kumuzinda uyu. Gurukota rinoona nezvehutano Dr David Parirenyatwa vakati kunyangwe hurumende yainge yazivisa kuti iri kushanda neSouth-Sudan kutsvagira vanhu mabasa, kusvika parizvino hapana chibvumirano chati chaitwa. Izvi zvakakonzerwawo nekuti pana vanamukoti vanodarika zviuru zvitatu vasina mabasa. Nyaya yekunyeperwa kwavanamukoti yakatozeyiwa mudare reparamende. Mumwe wevanhu vapumha dova vachienda kumuzinda weSouth Sudan ndiVaSamson Chitema avo vati kunyangwe kuSouth Sudan kusina kugadzikana, kuri nani pane kugara muZimbabwe. Muzvare Miriam Mugodhi avo vange vachiratidza kurwadziwa zvikuru pamwe nekushupikana vati vabva kuBulawayo chaiko. Vati vange vatofunga kuti mudzimu wavaona sezvo vaine magwaro anodiwa. . VaPeter Museve avo vakaita zvidzidzo zveMasters vaudza Studio 7 kuti mamiriro aita zvinhu munyika apa kuti vanhu vaende havo kuSouth-Sudan uko kunogara kuchirira pfuti. Studio 7 yataurawo naVaJames Mukomva avo vati havasisina tarisiro yemabasa pasi pehurumende yemutungamiri wenyika VaRobert Mugabe. Kunyangwe zvazvo nyika yeSouth-Sudan ichitevedza tsika dzechiMuslim Mukurru weZimbabwe Democracy Institute, Dr Pedzisai Ruhanya avvanoongorora magariro evanhu pamwe nezvematongerwo enyika vati vana veZimbabwe vazhinji vacho vanotendera muchiKristu havasisina hanya nekwavanowana mabasa. Dr Ruhanya vati kuoma kwehupenyu munyika kuri kuita kuti zvizvarwa zveZimbabwe zvitsvake mabasa chero kwaamuka. Vanoongorora nyaya dzezvehupfumi, VaMasimba Kuchera vaudza Studio 7 kuti hurumende inofanira kudzika mitemo inokwezva vemabhizimisi vekunze nekuti nyika yaenda kumawere. Mashoko aya atsinhirwawo nemunyori mukuru musangano reZimbabwe Congress of Trade Unions VaJaphet Moyo avo vati vashandi vari pamabasa paerizvino havasi kutambiriswa mari dzemihoro uye makambani akawanda ari kuramba achivharwa. Mutungamiri webato rePDP uye vaimbova gurukota rezvehupfumi, VaTendai Biti vanoti zvakawanda zvinoda kuitwa nehurumende kugadzirisa nyaya dzezvehupfumi. Vachitsvaga rutsigiro pasarudzo dzemuna 2013, vebato reZanu PF vakavimbisa kuti vachaumba mabasa anosvika mamiriyoni maviri. Asi kusvika pari zvino makambani ari kuramba achivharwa zvichisiya vazhinji kunyangwe vakadzidza vasina chekubata. Mutungamiri wenyika VaRobert Mugabe vanoti nyaya yezvirango ndiyo iri kupa kuti Zimbabwe itadza kugadzirisa nyaya dzezvehupfumi. Asi nyanzvi munyaya dzezvehupfumi dzinoti VaMugabe ndivo vari kutadza kutungamira zvikuru vachitadza kugadzirisa nyaya dzehuori. Kunyangwe zvazvo Studio 7 isina kukwanisa kutaura nemumiriri wemuzinda weSouth-Sudan muZimbabwe uyo ange asipo, pamukova wemuzinda uyu pange pakanamirwa mapepa ange achizivisa veruzhinji kuti mashoko aishambadzwa ekuti vaitora vanhu vekunoshanda kunyika yavo ange ari emanyepo. Munguva pfupi yapfuura, zvimwe zvizvarwa zveZimbabwe zvakanyeperwa kuti kwainge kwaita mabasa kuKuwait neSaudi Arabia asi zvikazoguma zvobatwa senhapwa munyika idzi.  No media source currently available 	https://www.voashona.com/a/zimbabwe-matongerwo-enyika/3495979.html
business	Mapurisa Onetsana neVanotengesera Mumigwagwa yeGuta reHarare	Vanotengesa mumigwagwa varwisana nemapurisa ekanzuru neZimbabwe Republic Police ayo ange achida kuvabvisa mumigwagwa nechisimba uye pakuvara mapurisa nevanotengesa vane chitsama mukurwisana uku. Vanotengesera mumigwagwa varwisawo mapurisa vachiatema nematombo. Mapurisa ekanzuru neZimbabwe Republic Police ange achitenderera neguta achisunga nekutora zvinhu zvevanotengesa mumigwagwa kubva mangwanani izvo zvazotsamwisa vazhinji vatanga kurwisa mapurisa panguva dzekuma12 masikati. Zvitoro zvakawanda nemabhanga mumigwagwa yakaita saFirst, Jason Moyo, George Silundika naAngwa avhara apo mapurisa ange ave kurwisana nevanotengesa mumigwagwa. Veruzhinji vakurira mapurisa ayo apinda mumarori awo akatiza ndokuzodzoka chinguvana ave nezvombo zvehutsi hunokachidza pamwe nemotokari dzine mvura inovava. Muparurisa anodzivirira nyonganyonga azokokwawo kuzopedza mvongamupopoto yange yave muguta. Meya veHarare, VaHebert Gomba, vaudza vatori venhau kuti kanzuru haisi kurwisana nevanotengesa mumigwagwa uye iri kutaurirana navo kuti vaende kunzvimbo dzakatarwa kuti vatengesere. Asi vati mapurisa eZimbabwe Republic Police vari kuona kuti vanotengesa mumigwagwa vaenda kunzvimbo dzavanofanira kutengesera. Vati mangwana chaiwo vachaita musangano nevanhu ava kuti vazeye nyaya iyi. Munyori mutsva weguta reHarare, VaHosia Chisango, avo vawana basa iri nhasi vatiwo vanhu vari kutengesera panzvimbo dzisingaite uye kubvira pavakatanga chirongwa chekubvisa vanhu mumigwagwa, guta rachena. Vati chirongwa ichi chicharamba chichienderera mberi kudzamara dambudziko rekorera rapera muguta. Vaviri ava vatiwo zvichitevera kubuda kwekorera muguta pamwe nezvakaitwa nehurumende kuti yave State of Emergency, zvimwe zviri kuitwa muguta zviri kuitwa nehurumende uye vati ivo havazive kuti zvinhu zviri kutorerwa vanhu zviri kuendeswa kupi. Mukuru werimwe remasangano anomirira vanotengesa mumigwagwa reVendor Initiative for Socio-Economic Transformation, VaSamuel Wadzayi, vaudza Studio 7 kuti pane nhengo dzesangano ravo nhatu dzakuvara munyonga nyonga yanhasi. VaWadzayi vatiwo vashamisika zvikuru nekuita kwemapurisa sezvo paine musangano wavachaita mangwana nekanzuru nevese vane chekuita nenyaya iyi. VaWadzayi vaudza Studio 7 kuti vakaudza hurumende kuti nyaya yekubvisa vanhu mumigwagwa nechimbi chimbi haiite uye kuti zvakakosha kuti vanhu vagare pasi voita nhaurirano nechinangwa chekuti munhu wese akwanisa kuita basa rake akasununguka. Hurumende yakamisa mabasa ekutengesera mumigwagwa mumadhorobha ese munyika senzira yekudzivirira chirwere chekokera icho chinokonzerwa netsvina. No media source currently available 	https://www.voashona.com/a/harare-vendors-play-hide-and-seek-with-riot-police/4580319.html
business	Vanotengesera Mumigwagwa Voronga Kuendesa Kanzuru yeHarare kuMatare	Sangano rinomirira vanotengesera mumigwagwa, reVendors Initiative for Social and Economic Transformation, VISET, rinoti riri kuronga kuendesa kanzuru yeguta reHarare kumatare edzimhosva nenyaya yekuparadza kwarinoti iri kuita zvinhu zvenhengo dzaro. Mukuru wesangano iri, VaSamuel Wadzayi, vanoti pari zvino magweta avo ari mushishi kugadzira magwaro ekuti vaende nawo kumatare. VaWadzayi vanoti svondo rapera vashandi vekanzuru vakaparadza zvinhu zvenhengo dzavo panzvimbo yemabhizimusi yeBudiriro 5, izvo zvakaita kuti nhengo dzavo dzirasikirwe nezvinhu zvaikosha mari yakawanda kwazvo zvadzaifanirwa kutengesa kuti dziwane cheuviri. VaWadzayi vanoti kanzuru ichiri kuenderera mberi nekukanganisa mashandiro enhengo dzavo dzinotengesera munzvimbo dzakasiyasiyana dzeguta reHarare. Asi mutauriri wekanzuru VaMichael Chideme vakaramba mashoko ekuti kanzuru yavo iri kurapadza midziyo yevanhu vanotengesera mumigwagwa, vachiti chavari kuita chete kuchenesa guta. VaChideme vakaudza Studio 7 kuti kanzuru yavo yagara ichi kurudzira vanotengesa zvinhu ava kuti vaende kunotengesera munzvimbo dzakatarwa zviri pamutemo, asi vanosarudza kutengesera pamberi pezvitoro zviri kubhadhara mitero. Asi VaWadzayi vanoramba mashoko aya vachiti kanzuru ndiyo ine dambudziko sezvo iri kuisa misika kure nevanotenga. VaWadzayi vanoti midziyo yenhengo dzavo yakaparadzwa inokosha mari inodarika zana rezviuru zvemadhora. No media source currently available  	https://www.voashona.com/a/zimbabwe-politics-vendors-harare-council-wadzayi/3775348.html
business	Vanhu Vononga Svosve neMuromo neNyaya yeHupfumi Hwaenda kuMawere	Veruzhinji munyika vanoti kusamira zvakanaka kwehupfumi hwenyika kwakonzera kuti hupenyu huvawomere kunyange hazvo hurumende ichiti ine hurongwa hwakasimba hwekuvandudza hupfumi hwenyika. Vanhu vakawanda munyika vanoti hupenyu hwavawomera zvichitevera kuwondomoka kuri kuramba kuchiita hupfumi hwenyika. Mumwe wevanhu ava, VaGodfrey Banhwa vanogara mumusha weBudiriro muno mu Harare vanoti vakaburira muzvidzidzo zvavo zve Development Studies pane imwe yunivhesiti yemuno asi vanoti vave nemakore matatu vagere kumba. VaBanhwa vanoti vavakuswera vachigeza motokari dzevanhu mudhorobha kuti vakwanise kuchengeta mudzimai wavo nemapatya avo. Muzvare Kudzai Chiwanza vanogara ku Southerton vanoti kuwoma kuri kuramba kuchiita zvinhu munyika kwanyanya kuomera vanhukadzi vachiti chipfambi chizhinji chiri kuitwa munzvimbo dzakawanda chiri kukonzerwa nekusamira zvakanaka kwezvinhu munyika. Muzvare Chiwanza vanoti kushayikwa kwemari kwavakukonzera kuti madzimai mazhinji atadze kutenga zvipfeko zvemukati panguva yavanenge vachitevera. Nekuda kwekuooma kuri kuramba kuchiita hupenyu, vanhu vazhinji mu Harare vavekutsvaga zvinhu zvingavararamise. Amai Getrude Govere vanogara mu Gen Norah vanoti mushure mekuenda papenjeni makore mashanu apfuura, vakaona zvakakodzera kuti vatange kuswera vachitengesa matohwe, tsubvu pamwe nemasau mudhorobha vachiti penjeni yavo ishoma zvikuru zvekuti havakwanise kuterera imba yavanogara nemhuri yavo. Amai Govere vanoti vanobva kumamisha vachivahodhesera michero yavanotengesa vanenge vakatarisirawo kuwana chouviri pamichero yavo asi nguva zhinji vanogara vakashaya mari yekuvapa sezvo vachiti mari inenge yapeera mukubhadhara mafaindi kukanzuru yeHarare iyo isiri kubvumidza vanhu kuti vatengesere kunzvimbo dzisina kutatrwa. Vanoenderera mberi vachit havasi kuda kuenda kunzvimbo dzakatarwa nekanzuru idzi vachiti mari yavanowana mukutengesa kwavanoita haikwane kuti vabhadhare mitero kukanzuru pamwe nekuchengeta mhuri yavo. VaFarai Kabesha vanogara ku Mbare vanoti vanoswera vachitsvaga chero munhu anenge achida kubatsirwa kutakura zvinhu pamusika kuti vawane chouviri. VaKabesha vanoti havana chavari kuona chiri kuitwa nehurumende kuedza kugadzirisa hupfumi hwenyika. Nekugarochema-chema kuri kuita veruzhinji, vamwe vanhu vakaita sa Amai Govere vanoti hurumende yaVaRobert Mugabe inofanira kutsvaga nzira dzkuvandudza hupfumi hwenyika nekukasika. Amai Govere vanoti zvinhu zvakamboita nani pakawumbwa hurumende yemubatanidzwa muna 2009 asi zvinhu zvakazotanga kuwoma zvakare pakaitwa sarudzo. Asi VaKabesha vanoti chave kutodikanwa ndechekuti pambotsvagwa imwe hurumende ine pfungwa itsva dzinogona kufambisa hupfumi hwenyika zvakanaka. VaMugabe vakaudza nyika svondo rapera kuti hurumende yavo ichashanda zvakasimba kusimbaradza nyaya dzezvekurima kuitira kuti hupfumi hwenyika husimukire. Hurumende yavo inoti chirongwa chekuvandudza hupfumi hwenyika che Zimbabwe Agenda for Sustainable Socio Economic Transformation kana kuti Zimasset chikazadziswa chinogona kusimudzira hupfumi hwenyika uhwo hwagwadama. Asi nyanzvi munyaya dzezvehupfumi dzinoti Zimbabwe ikasawana chikwereti chimwe chakakura kubva kunze kugadzirisa hupfumi acharamba ari manyautsa mukanwa chembere kurota ichiyamwa. No media source currently available 	https://www.voashona.com/a/zimbabwe-economy/2939764.html
business	Vanhu Voomerwa neHupenyu neKushaya Mabasa	Nyaya dzekuvharwa kwemakambani dzinonzi dziri kuramba dzichiwedzera huwandu hwevanhu vasina mabasa munyika, izvo zvinonzi zvave kuita kuti veruzhinji vararame nekutengesa chero chinobatika. Mazuva apera hurumende yakazivisa kuti inogona kuvharisa kambani yenharembozha yeTelecel Zimbabwe, ichiti kambani iyi iri kushanda isina rezinesi. Kana danho iri rikabudirira, izvi zvinenge zvoreva kuti vashandi vanodarika chiuru vanenge vorasikirwa zvakare nemabasa. Mamwe makambani akawanda anosanganisira yeZimpapers, iyo inodhinda mapepanhau ehurumende, anonzi ari mushishi yekumisawo vashandi mabasa. Masvondo maviri apfuura, kanzuru yeChitungwiza yakazivisawo kuti ine hurongwa hwekumisa vashandi vanodarika mazana matanhatu mabasa nekuda kwekuoma kwezvinhu munyaya dzeupfumi. Kubva kutanga kwegore rino, mabhanga akawanda akaputsika uye vashandi vanodarika chiuru vakarasikirwawo nemabasa. Dzimwe nyanzvi mune zveupfumi dzinoti izvi zvinoreva kuti vose vanhu vari kurasikirwa nemabasa ava vanenge vopinda mukuita mabasa ekuzviriritira, umo mazara nechekare. Nyanzvi munyaya dzevashandi uye vachitungamira sangano reConcerned Affiliates of the ZCTU, VaLovemore Matombo, vanoti mamiriro akaita zvinhu munyika haachadi kuti vashandi nevashandirwi vabatane pahuro, sezvo iri risiri dambudziko revashandi. VaMatombo vanoti kugadzirisa dambudziko iri panofanirwa kutanga pagadziriswa kuti matambudziko enyika ave upfumi hwenyika. Vanoti izvi zvinogadzirisika chete kana hurumende ikatora danho rekugadzirisakuburikidza nekudzokera kuchibvumirano cheKadoma Declaration, icho chakanyoreranwa mugore ra2001. Mukuru wesangano revashandirwi, reEmployers Confederation of Zimbabwe, EMCOZ, VaJohn Mufukare vanotiwo vanobvumirana nemaonero aVaMatombo, sezvo mamiriro akaita zvinhu munyika iye zvino asisina kufanana nemamiriro akanga akaita zvinhu mugore ra2001. Sangano remubatanidzwa wemasangano evashandi, reZimbabwe Congress of Trade Unions, ZCTU, rinoti vashandi vakawanda vakarasikirwa nemabasa mugore rino chete mushure mekuvhara kwemakambani akawanda. No media source currently available 	https://www.voashona.com/a/zimbabwe-politics-economy-job-losses/2684343.html
business	Hurumende neVashandi Vayo Votadza Kuwirirana paNyaya yeMihoro	Musangano pakati pevamiriri vehurumende nevamiriri vevashandi vehurumende weNational Joint Negotiating Council, uyo wanga wakatarisirwa nevakawanda kuti uchaburitsa chimuko, unonzi hauna chawaburitsa mushure mekunge vashandi varamba mari yanga yaiswa patafura nehurumende. Zvinonzi hurumende yanga yati inokwanisa kuwedzera vashandi vayo mihoro nemadhora makumi mapfumbamwe nemanomwe pamunhu iri mari yemaRTGS, iyo inonzi yarambwa nevamiriri vevashandi ava. Hurumende inonzi yati inokwanisa kuwedzera mari idzi nemari inoita zana nemakumi masere emamiroyoni emari yeRTGS semari ichawedzerwa kubva muna Chikunguru kusvika panopera gore muna Zvita. Izvi zvinosiya mushandi mumwe chete achiwedzerwa nemaRTGS makumi mapfumbamwe nemanomwe pamwedzi wega wega. Vashandi vari munhaurirano idzi vanga vachimirira nemasangano avo vanosvika zviuru mazana matatu nezvipfumbamwe, kunynage hazvo mamwe masangano akaita seProgressive Teachers Union of Zimbabwe asina kupinda mumusangano uyu. Gurukota rezvemari Muzvinafundo Mthuli Ncube, neMuvhuro vakazivisa nyika kuti hurumende yaizozivisa neChipiri nezvemari yairi kuda kuwedzera nayo vashandi vayo, avo vari kuchema kuti vave kukwangwaya nenhamo. Pari zvino mushandi wepasi muhurumende anonzi ari kutambira mari inosvika madhora mazana mana nemakumi matatu yemaRTGS pamwedzi. Vashandi vari kuchema kuti mari yavo haichatenge chinhu sezvo zvinhu zviri kuramba zvichikwira panguva iyo mihoro yavo isina kwairi kuenda. Sachigaro vesangano rinomirira vashandi vehurumende reApex Council, Amai Cecilia Alexander, vanoti vashandi vapinda mumusangano uyu vachitarisira kuti hurumende ichapa mushandi wepasi mari inoita RTGS$4750.00 pamwedzi. Amai Alexander vanoti vashandi vehurumende vakatovazivisa kare kuti kana pasina chabuda kubva mumusangano uyu, vanofanirwa kuenderera mberi nehurongwa hwavakange vanahwo muna Kurume hwekukanda mapadza pasi. Vanoti sevashandi, vari kutarisira kuti hurumende ichadzoka kwavari svondo rino risati rapera, uye ivo vachasanganawo seApex Council nemusi weChitatu kuti vapire nhengo dzavo zvabuda mumusangano uyu pamwe nekuti varonge gwara rekutora kuenda mberi. No media source currently available  	https://www.voashona.com/a/zimbabwe-civil-servants-negotiations-njnc-deadlock-alexander/4992730.html
business	Vanotengesa Mumigwagwa Vochema Chema neKushungurudzwa neMapurisa	Apo nyika ichiri mukucherechedza mazuva gumi nematanhatu ekudzivirira mhirizhonga inechekuita nekuti uri munhukadzi kana munhurume, vamwe vanorarama nekutengesa mumigwagwa kunyanya madzimai vari kuchema chema nekwavanoti kushungurudzwa vachidzingirirwa nemapurisa Vachitaura neStudio 7, mumwe ANOTENGESA Mumugwagwa Amai Anna Moyowashe vati zvinotuma madzimai kutengesera mumigwagwa kusamira zvakanaka kwehupfumi. Vati vakawana chouviri kukutenegesa zinhu kwavanoita zvinogona kuderedza dambudziko remhirizhonga mudzimba. Vaenderera mberi vachiti chinopa kuti vatengesere pese pese inyaya yekutsvaka pavanokwanisa kuwana vatengi. Izvi zvatsigirwawo naAmai Otilia Chikandira avo vati mhirizhonga iri kunyanyokonzerwa nehurombo nekuti mhuri dzinenge dzisina chekubata.Vatiwo shuviro yavo ndeyekuti vatengese vakasununguka. Mumwewo munhurume anotengesera mumugwagwa, VaAngirayi Moyowatidhii vatiwo kudzingirirwa nemapurisa kunopa kuti vaende kumba vari maoko chete zvinokwanisa kuwedzera dambudziko remhirizhonga mudzimba. Mutauriri wekanzuru yeHarare VaInnocent Ruwende vaudza Studio 7 kuti kunyangwe zvazvo vanotengesa mumugwagwa varikuchema chema nekugaroita hwakiti negonzo nemapurisa kusanganisira ekanzuru vati vatengesi vanofanirwa kutevedzera mitemo yekanzuru. Mutauriri wemapurisa Senior Assistant Commissioner Paul Nyathi vatiwo basa ravo nderekuona kuti vanhu vatevedzera mitemo. Vamwe vanotengesa mumigwagwa vanokuvara mushure mekurowa nemapurisa kana kuti vachitiza uye vamwe vanotsikwa nekuurayiwa nemotokari dzemushika shika dzinenge dzichitandaniswa nemapurisa. Mazuva gumi nematanhatu ekudzivirira mhirizhonga inechekuita nekuti uri munhukadzi kana munhurume anotanga kucherechedzwa musi wa 25 Mbudzi kusvika musi was 10 Zvita. No media source currently available 	https://www.voashona.com/a/6865095.html
business	Vanofamba neMabhazi Vochemachema neKukwidzwa kweMari paNguva ino yeZororo	Veruzhinji vari kuda kufamba pazororo reKisimusi negoredzva vanoti havasi kufara nekukwira kwaita mari dzekubhadhara mumabhazi panguva iyo mafuta edzimotokari asiri kuwanikwa, hurumende ichiti dambudziko rekushayikwa kwemafuta rinogona kutora nguva yakareba kuti rigadziriswe. Vakawanda vataura neStudio 7 vanoti kukwira kwaita mabhazi panguva ino yezororo reKisimusi kuri kuvarwadza zvikuru sezvo mari iri kuvanetsa kuwana, vachiti zvinhu munyika zvaoma semafuta agwambira mubhodhoro. Pasvika Studio 7 pamusika unokwirirwa mabhazi anoenda kumaruwa weMbare, panga paine vanhu vakawanda vanga vachitsvaga chokufambisa kuti vaende kunzvimbo dzakasiyana-siyana. Mumwe wevanhu vari kuti varwadziwa nekukwira kwaita mabhazi ndiAmai Viola Mafa, avo vati vanga vachida kuenda nemhuri yavo kuMhondoro asi vawana mabhazi akwira zvakapetwa kaviri. Hatina kukwanisa kutaura nevesangano rinomirira vemabhazi ano anotakura veruzhinji sezvo nhare dzavo dzanga dzisiri kudairwa. Asi mumwe mutyairi webhazi rinoenda kwaMutare uyo ati anongoda kudaidzwa nezita rekuti Nohoreka, ati chaita kuti vakwidze mitengo yemabhazi ndechekuti mafuta edhiziri vari kuawana achidhura pamukoto sezvo mumagaraji mazhinji musina mafuta. Zvichakadai, kukwira kunonzi kwaita mabhazi uku kwashorwa zvikuru nesangano rinomirira vafambi rePassengers Association of Zimbabwe. Mutungamiri wesangano iri, VaTafadzwa Goliati vatiwo havasi kufara nekurambwa kuri kuitwa mari dzendarama kana kuti ma coins nevemabhazi, iriyo imwe yemari dzavari kuwana. Vati kunyange hazvo hurumende yakaisa mabhazi eZupco mumigwagwa yakawanda, mabhazi aya mashoma zvikuru pakatariswa huwandu hwevanhu vari kuda kufamba nguva ino yezororo. Hatina kukwanisa kutaura nagavhuna webhanga guru munyika VaJohn Mangudya kuti tinzwe divi ravo sezvo vanga vasiri kudaira zvakare nharembozha yavo. VaGoliati vatiwo hurumende inofanira kugadzirisa dambudziko rekushaikwa kwemafuta kuitira kuti veruzhinji vasaoneswe chitsvuku nevemabhazi avo vanonzi vari kuchemachema nekukwira kuri kuita mafuta edzimotokari nguva nenguva. Gurukota rinoona nezvemando dzemoto, VaFortune Chasi, vanoti dambudziko rekushayikwa kwemafuta munyika richaramba rakapfunya chisero munyika sezvo hurumende isina mari yekunze inokwana kuti itenge mafuta anokwanira nyika. Vanhu vakawanda munyika vakatarisira kufamba nguva ino yezororo reKisimusi negoredzva kuti vanoona hama neshamwari sezvo vazvinji vavo vachange vasiri pamabasa panguva ino yezororo. Asi nekuoma kwaita zvinhu munyika nekudhura kuri kuita mabhazi nemichovha vazhinji vanoti vanogona kunoita zvichoni kunzendo dzavanenge vafamba. No media source currently available 	https://www.voashona.com/a/zimbabwe-christmas-trave-bus-fare-hikes/5216779.html
business	WFP Yopemha Imwe Mari Yekubatsira Vanhu Mamiriyoni Mana muZimbabwe	Bazi reUnited Nations rinoona nezvechikafu reWorld Health Organization raisa chikumbiro cheimwe mari inosvika mamiriyoni mazana maviri nemana kana kuti US$204 million yekubatsira vanhu mamiriyoni mana vemuZimbabwe vatarisana nenzara. Nzara iyi iri kukonzerwa nekusanaya zvakanaka kwemvura, kukwira zvakanyanya kwemitengo yezvinhu uye chirwere cheCovid-19 chapa kuti vakawanda varasikirwe nemabasa. Nyaya yekuoma kwezvinhu iri kuuya hayo apo gurukoota rezvemari Muzvinafund Mthuli Ncube vari kuti mitengo yezvinhu iri kudzika. WFP inoti mwedzi yakaomesesa iri kutanga ikozvino kusvika muna Kurume gore rinouya apo vanhu vanenge votanga kukohwa. Vanhu vari kutarisirwa kuti vanenge vatarisana nenzara mamiriyoni matanhatu nezviuru zvipfumbamwe kana kuti 6,9 million. Huwandu uhu hunosanganisirawo vanhu mamiriyomi maviri nezvuru mazana matatu mumadhorobha vatarisana nenzara inotyisa. Mumiriri weWFP muZimbabwe Amai Francesca Erdelmann vanoti mari iyi ikasawanikwa nechimbi chimbi vanhu mamiriyoni mana vanoyaura nenzara zvisina mukare akamboona. Ongororo yakaitwa nehurumende nemamwe masangano inonzi ZIMVAC inoti vanhu mamiriyoni manomwe nezvuru mazana matanhatu kana kuti 7,6 million vakatarisana nenzara munyika. No media source currently available 	https://www.voashona.com/a/wfp-yopemha-imwe-mari-yekubatsira-vanhu-mamiriyoni-mana-muzimbabwe/5706624.html
business	ZIMTA Inoti Nhengo Dzayo Hadzichakwanisa Kuramba Dzichienda Kumabasa	Rimwe sangano rinomirira varairidzi, re Zimbabwe Teachers Association (ZIMTA), rabatanawo nemamwe masangano evarairidzi pakuzivisa kuti nhengo dzaro hadzichakwanisa kuramba dzichienda kumabasa sezvo dzisisina mari dzekufambisa. Mutungamiri wesangano iri, VaRichard Gundani, vanoti nhengo dzavo dzichange dzichienda kumabasa kaviri chete pasvondo, Muvhuro neChishanu. VaGundani vanoti danho ratorwa nesangano ravo rinotsinhira danho rakaziviswa nesangano rinomirira vashandi vehurumende, re APEX Council, rekuti vashandi vehurumende vakanga vasisakwanise kuramba vachienda kumabasa mazuva ose. Asi mutevedzeri wegurukota rezvekuburitswa kwemashoko, VaEnergy Mutodi vakaudza Studio 7 neSvondo kuti hurumende yakasununguka kuramba ichiita hurukuro nevashandi vayo pamusoro pemihoro yavo. Masangano anomiririra varairidzi, e Propgressive Teachers Union of Zimbabwe neAmalgamated Rural Teachers Union of Zimbabwe, ndemamwe masangano evarairidzi akatozivisa kare kuti nhengo dzawo dzakanga dzisisakwanise kuramba dzichienda kumabasa. No media source currently available Zvichakadaro, sangano rinomiririra varairidzi vekumaruwa, re Amalgamated Rural Teachers Union of Zimbabwe, rinoti nhengo dzaro dzave kutangidza kuratidzira vhiki yega yega kusvika hurumende yagadzirisa zvichemo zvevarairidzi. Mutungamiriri wesangano iri, VaObert Masaraure, vaudza Studio 7 kuti sangano ravo richatangidza kudzidzisa nekubatsira vana vechikoro pa nzvimbo dzavachazivisa asi kwete muzvikoro. Hatina kukwanisa kunzwa kubva kubazi re zvedzidzo kuti izvi zvichibvumidzwa here nemitemo yenyika. No media source currently available 	https://www.voashona.com/a/zimbabwe-teacher-unions-press-govt-for-better-pay-and-conditions/5156060.html
business	Vanhu Vakawanda Vorega Kunotora Mari Dzavo dzeMudyandigere	Komisheni inoona nezvekufambiswa kwemari dzemudyandigere kana kuti Insurance and Pension Commission-IPEC, inoti kune mari inosvika mamiriyoni makumi maviri nemanomwe isati yatorwa nevanhu vakaenda pamudyandigere. Vachitaura nhasi muChinhoyi pamusangano waitwa nekomisheni iyi nevanochengeta mari inobhadharwa nevashandi yemudyandigere mukuru anoona nezvekudyidzana mukomisheni VaLlyod Gumbo vanoti vari kushushikana nekusatorwa kwemari yakawanda zvakadaro. VaGumbo vanoti mari iyi inofanirwa kubhadharwa kuvanhu vanosvika zviuru mazana mashanu. VaGumbo vakurudzira vose vakambobhadhara mari yemudyandigere asi vasina kuzoitora kuti vaende kwavaibhadhara mari kana kukambani dzavaishandira vanobvunza nekuti mari iyi hapana munhu anogona kuitora kunze kwemuridzi wayo chete. Mumwe mushandi apinda mumusangano wanhasi VaPrince Mpala vanoti mari dzemudyandigere dziri kupihwa vanhu ishoma zvichienzaniswa nemari yavanenge vabhadhara uye vanopihwa mari isisina huremu. VaMpala vanoti mari dzemudyandigere dzakabhadharwa iri mari yekuAmerica dzinofanirwa kubhadharwa dzichishaswa reti (rate) inenge ichishandiswa nguva iyoyo yeInterbank rate Gurukota rezvevashandi Amai Sekai Nzenza vakatenda kuti mari dziri kutambirwa nevashandi dzishoma uye vakati vanoda kuita hurukuro negurukota rezvemari muzvinmafundo Mthuli Ncube kuti mari idzi dziwedzerwe. Mumwe mukuru weKomisheni iyi VaJosphat Kakwere vanoti vashandi vanofanirwa kutaurira mhuri dzavo kuti vari kubhadhara mari yemudyandigere kwete kuvanza sezvinoita vakawanda. VaGumbo vanoti mari iyi ikagara makore mashanu iri muPension Fund isati yatorwa inozoendeswa muGuardian Fund uko inogara kwemakore makumi matatu yakamirira kutorwa nemuridzi wayo.	https://www.voashona.com/a/vanhu-vakawanda-vorega-kunotora-mari-dzavo-dzemudyandigere/4953160.html
business	Zimbabwe Inopihwa $961 Million neIMF	Zimbabwe nhasi yatambira mazana mapfumbwamwe nemakumi matanhatu nerimwe emamiriyoni emadhora ekuAmerica (US$961m) kubva kuInternational Monetary Fund (IMF) pasi pechirongwa chesangano iri chekugadzirisa nyaya dzehupfumi munyika dzepasi rose uhwo hwavhiringwa nedenda reCovid-19. Izvi zvaziviswa negurukota rezvemari, VaMthuli Ncube, pamwe nagavhuna webhanga guru renyika reReserve Bank of Zimbabwe, Dr John Mangudya. Mumashoko avo kuvatori venhau, vaviri ava vati zvaitwa neIMF izvi zvichasimbisa mari yemuno. Vati mari iyi ichashandiswa zvakajeka kutsigira mabasa ehutano, dzidzo, vanotambura, kusimudzira maindasitiri, mabasa ekurima, kugadzirisa migwagwa nezvimwe. Vati imwe mari yabva kuIMF, iyo yapihwa Zimbabwe pasi pechirongwa cheSpecial Drawing Rights, ichashandiswawo mukurwisa Covid-19, nyaya dzehutano, dzidzo nekubatsira vanotambura nezvimwe ichashandiswa kutenga nhomba. Asi mamwe mapato anopikisa munyika audza Studio 7 kuti VaNcube vanofanira kutsvaga mvumo yekushandisa mari iyi kubva kuparamende. Mumiriri weHatfield muparamende, Dr Tapwia Mashakada veMDC-T, vanove zvekaare gurukota rinoona nezvemari mubato iri vati zvakakosha kuti Zimbabwe yawana ruyamuro rwekusimudzira hupfumi hwayo panguva ino yeCovid-19. Vatiwo chinodiwa chakakosha kuti mari iyi ishandiswe pajekerere. Vati dare reparamende rinofanira kuve nechekuita nekushandiswa kwemari iyi. Izvi zvatsigirwa nemutevedzeri wemutauririri weMDC Alliance, VaClifford Hlatywayo, avo vaudza Studio 7 kuti paramende ndiyo inomirira vahu nekudaro ndiyo inofanira kugara pasi kuti mari iyi yoshandiswa sei. Vati vana veZimbabwe vanofanira kubatana mukuona kuti mari iyi yashandiswa zvakanaka. Hatina kukwanisa kunzwa kubva kubato reZanu PF sezvo mushandi mukuru mubazi rekuburitswa kwemashoko mubato iri, VaTafadzwa Mugwadi, vange vasati vapindura mibvunzo yedu pataenda pamhepo. Nyanzvi munyaya dzehupfumi, vachishanda nesangano reLabour, Economic Devopment Research Institute of Zimbabwe, Dr Prosper Chitambara, vaudza Studio 7 kuti mari yabva kuIMF iyi hachisi chikwereti nekudaro inofanira kushandiswa zvine hungwaru. Vatiwo mari iyi inofanirawo kushandiswa panyaya dzekuvandudza mabasa emuvura nekugaya mumagetsi vachiti kana izvi zviripo vekunze vanouya kuzosima mari dzavo munyika. IMF yakapa nyika dzepasi rose mazana matanhatu nemakumi mashanu emabhiriyoni emadhora ekuAmerica kuti dzisambaradze hupfumi hwadzo uhwo hwuri kuvhiringwa nedenda reCovid-19. Mune imwewo nyaya komisheni inoona nezvekushanda kwevatongi vematare munyika, Judicial Service Commission, (JSC),nhasi yaziviisa kuti bvunzo dzekutsvaga vatongi vapfumbamwe vedare repamusoro idzo dzakambomiswa zvichitevera kuvharwa kwenyika nekuda kwedenda reCovid-19, dzave kuzoitwa svondo rinouya kutnga musi wa30 Nyamavhvhu kusvika musi wa1 Gunyanya. Pane vanhu makumi matatu nevashanu vachapinda mubvunzo idzi vanosanganisira mukuru wevatongi vematare amajisitiriti, kana kuti Chief Magistrate, VaMunamato Mutevedzi. Muchiziviso chayo nhasi, JSC yati bvunzo idzi dzichaitirwa kuhotera yeRainbow Towers. Munguva ino yedenda reCovid-19, JSC inoti haisi kukurudziri veruzhinji kuti vaende kubvunzo idzi ichiti dzichange dzichiburitswa pamadandemutane ayo eFacebook neTwitter uyewo panhepfenyuro yeZimbabwe Broadcasting Corporation. No media source currently available 	https://www.voashona.com/a/zimbabwe-receives-961-million-us-dollars-from-imf/6014646.html
business	Nyanzvi Dzozeya Hurongwa hweKudzora Dhora Munyika	Hurumende yakazivisanemusi weMuvhuro kuti vanhu vanenge vave kusungirwa kuti vashandise mari yemunyika chete yemaRTGS. Izvi zvakonzera kusawirirana munyika vamwe vachiti zvakanaka asi vamwe vachiti kwave kuita kwewashaya kutsvaga uta nemugate. Vachitaura kuVictoria Falls kumusangano wemhuka dzemusango kana kuti Africa World Summit, mutungamiri wenyika, VaEmmerson Mnangagwa, vaudza vanhu kuti Zimbabwe yave nyika yagadzikana sezvo yave nemari yayo. Vati vanofanira kuroverwa maoko kuti vakwanisa kudzora dhora remunyika. Asi vaimbova gurukota rezvezvehupfum, VaTendai Biti, vanova mumwe wevatevedzeri vemutungamiri webato rinopikisa reMDC inotungamirwa naVaNelson Chamisa, vanoti danho rakatorwa nehurumende harishandi zvachose. Mashoko aya atsinhirwa nemutungamiri webato rinopikisa reMavambo Kusile Dawn, Dr Simba Makoni, avo vakambovewo gurukota rezvemari. Nyanzvi munyaya dzezvehupfumi vachidzidzisa paNelson Mandela Metropolitan University, Muzvinafundo Gift Mugano, vatiwo zviri kuitwa nehurumende hazvinapundutso. VaMakoni vanoti zviri pachena kuti chiriporipocho chakaitwa nehurumende munongedzo wekuti zvinhu hazvina kumira zvakanaka vachiti nyaya yevashandi vehurumende vainge vati vanoda mari yekuAmerica yemuhoro ndizvo zvapa kuti hurumende ibve yachinja mutemo. Dr Makoni vanotiwo zvakaitwa nehurumende hazvisi pamutemo sezvo yaifanira kutanga yaenda kudare reparamende kunovandudza mutemo wakadzikwa muna 2009 kuti mari dzose dzishandiswe munyika kusanganisira yeAmerica, South Africa, Botswana nedzimwe. Mashoko aya atsinhirwa naVaBiti avo vati vambosimudza nyaya iyi mudare reparamende. Asi imwe nyanzvi munyaya dzezvehupfumi, VaCallisto Jokonya, vanoti zvakaitwa nehurumende hazvina kuipa. Mashoko aVaJokonya atsinhirwawo namuzvinabhizimisi VaGilbert Muponda, avo vanova nhengo yeZanu PF yakakwikwidza ikakundikana musarudzo yekutsvaga mumiriri weWarren Park muparamende. Asi Dr Makoni vanoti zvinoshamisawo kuti sei gurukota rezvemari Muzvinafundo Mthuli Ncube vari kuchinja chinja. Muzvinafundo Mugano vanotiwo zvaitwa izvi zvikasabudirira VaNcube vanenge vazvikanda mukanwa mamupere. Zimbabwe yakapedzisira kushandisa mari yayo chete muna 2009 sezvo dhora range ranyanyaya kushaya simba. Ko zvaitwa zvingashande here? Vanopikisa vanoti kupedzera hoko padehwe retsindi. Asi vehurumende vanoti imbwa hora haifunidzi nhando. No media source currently available  	https://www.voashona.com/a/nyanzvi-dzozeya-hurongwa-hwekudzora-dhora-remunyika/4973338.html
business	Hurumende Inodzikisa Mutengo wePasipoti yeChimbichimbi	Hurumende yazivisa kuti yadzikisa mari inobhadharwa pakutora mapasipoti zvechichimbi asi yawedzera mari inobhadharwa pamapasipoti anononoka kubuda. Gurukota rinoona nezvinotika mukati menyika, VaKazembe Kazembe, vazivisa kubudikidza nemutemo weStatutory Instrument 16 of 2022, kuti mapasipoti echimbichimbi kana kuti emergence passports, ayo anga achitorwa nemadhora ekuAmerica mazana matatu ane gumi nemasere ($318), ave kutorwa nemadhora mazana maviri ekuAmerica. Muchiziviso ichi, hurumende yakwidza mari yepasipoti inononoka kubuda, kana normal passport, kubva pamadhora makumi mashanu nematatu kusvika pazana rimwechete remadhora ekuAmerica. Mari iyi ndiyo imwecheteyo ichange ichibhadharwa kana munhu achida kutora pasipoti yechizvinozvino, kana kuti e-passport, yakaparurwa nemutungamiri wenyika VaEmmerson Mnangagwa mwedzi wapera. Pamusoro pemari iyi, VaKazembe vatiwo veruzhinji vachange vachisungirwa kubhadhara mari inoita madhora makumi maviri ekuAmerica kuti vawane iri kudaidzwa kuti Quick Response Code inoita kuti ma e-passport akwanise kuverengeka pamichina yechimanjemanje yave kushandiswa nedzimwe nyika. Mumwe mugari wemuHarare, Muzvare Tabeth Madziva, vati vafara zvikuru nekudzikiswa kwemari yekutora mapasipoti echimbichimbi vachiti mari yanga ichibhadhariswa nehurumende pakutora mapasipoti aya yanga yakawandisa. Asi umwe mugari wekuEpworth, VaKennedy Mazivanhanga, vati havasi kufara nekukwidzwa kwaitwa mari yekutora pasipoti isiri yechimbichimbi nemadhora makumi mana nemanomwe ekuAmerica. Mutauriri wemubatanidzwa wemasangano anorwira kodzero dzevanhu weCrisis in Zimbabwe Coalition, VaObert Masaraure, vati hurumende inofanira kutora matanho ekuti vanhu vakwanise kuwana magwaro ose zviri nyore kubva kumagwaro ekuzvarwa, zvitupa kusvika kumapasipoti. VaMasaraure vatiwo veruzhinji vari kurasikirwa nemikana yakawanda kunze kwenyika nekuti vanenge vasina magwaro ekufambisa sezvo vazhinji vasina magwaro ekufambisa. Hatina kukwanisa kutaura naVaKazembe sezvo vanga vasiri kudaira nhare dzavo pamwe nevekumahofisi amabharani mukuru, kana kuti Registrar General, kuti tinzwe kuti vachadzikisa here mutengo wemapaspipoti zvakare uye kuti matanho api avachatora pane avo vane mapasipoti asati abuda vave nenguva vakamirira mapasipoti avo. Asi munyori mubazi rezvekuburitswa kwemashoko, VaNick Mangwana, vakanyora padandemutande ravo reTwitter kuti michina yekudhinda mapasipoti echizvinozvino inokwanisa kudhinda mapasipoti zviuru makumi matatu (30 000) pazuva zvichireva kuti michina iyi ikatanga kushandiswa Zimbabwe inokwanisa kudhindira vanhu vose vakamirira mapasipoti avo vanofungidzirwa kuti vanosvika zviuru mazana maviri mukati memavhiki maviri. No media source currently available 	https://www.voashona.com/a/zimbabwe-reduces-emergence-passport-fees/6408256.html
business	Makurukota eHurumende Osangana neVashandi Kuti Vazeye Nyaya dzeMari yeMihoro Iyo Yonoka Kuuya	Makurukota ehurumende anoti rezvehupfumi, rehutano uye revashandi vehurumende vapinda mumusangano muHarare nevesangano rinomirira vashandi vehurumende reApex Council kuti vazeye nyaya dzekunonoka kwemari yemihoro. Hurumende yakazivisa svondo rapera kuti ichanonoka kutambirsa vashandi vayo mari izvo zvapa kuti paite ropa rakaipa pakati payo nevashandi ava vamwe vachiti vave kuronga kuratidzira. Nekuda kwekuvharwa kwemakambani akawanda munyika gurukota rezvevashandi Amai Prisca Mupfumira vanoti hurumende yave kuwana mari shoma kubva kumutero zvopa kuti itadze kubhadhara vashandi. Asi dzimwe nyanzvi munyaya dzezvehupfumi dzinoti nyaya yehuori ndiyo yapa kuti zvinhu zviite manyama amire nerongo munyika. Musangano uyu uri kuenderera mberi parizvino sezvo wanonoka kutanga.	https://www.voashona.com/a/zimbabwe-matongerwo-enyika/3387397.html
business	Chikwata cheIMF Chinopeta Rwendo kuZimbabwe Chichirumbidza Mabatirwo eHupfumi, Asi Chichiti Haisati Yave Kukodzera Kupiwa Rubatsiro Rwemari	Chikwata che International Monetary Fund (IMF) chichitungamirirwa naVaDhaneshwar Ghura, neMuvhuro chakapeta rwendo rwacho rwemazuva masere muZimbabwe, umo chaiita hurukuro nevakuru vehurumende, vakuru vebhanga guru renyika pamwe nevemabhizimusi pamusoro peshanduko dziri kuitika mune zvehupfumi pamwe nemamiriro ahwo. Mugwaro ravakaburitsa mushure mekupeta rwendo urwu, VaGhura vakati hupfumi hweZimbabwe hwaratidza kusimba kukuru nekumuka kwahwo munguva yakaoma. Vakati hondo iri pakati peRussia neUkraine, kusanaya zvakanaka kwemvura pamwe nemitengo yezvinhu iri pamusoro zviri kukanganisa hupfumi nemagariro evanhu muZimbabwe, izvo zvakasakadzwa kare nedenda reCovid-19. IMF yakapembedzawo matanho ari kuitwa nehurumende ekudzikamisa mutengo wemari yekunze, asi ichitiwo panodiwa mamwe matanho ekunyatsodzikamisa hupfumi ane hupenyu hunoenda mberi. Kunyange hazvo Zimbabwe yakapembedzwa neIMF nekukwanisa kubhadhara chikwereti chayo kuIMF muna 2016, sangano rinokweretsa mari iri rakati haisati yasvika pakuti ikwanise kupiwa rubatsiro rwemari nekuda kwekukundikana kubhadra kwayo zvikwereti zvayo zvekunze. Nyanzvi mune zvehupfumi pamwe nekudyidzana kwenyika dzepasi rose, Muzvinafundo Elliot Masocha, vanoti zvinofadza chose kuti IMF yakarumbidza Zimbabwe nematanho ayakatora ekukwanisa kuraramisa hupfumi hwenyika, panguva iyo dzimwe nyika pasi rose dzaitarisana nematambudziko aitosvitsa pakubviswa kwevatungamiri pazvigaro. Asi Muzvinafundo Masocha vanoti havaoni hurumende ichibudirira kuzdzisa zvayakakomekedzwa kuti izadzise nekuti zvinhu zvave nemakore ichiudzwa nezvazvo asi isina matanho ainotora. No media source currently available 	https://www.voashona.com/a/6754709.html
business	Vechidiki Voita Ongororo Inobata Kushaikwa kweMari Munyika	Apo veruzhinji vari kuramba vachinetseka nekushaya mari mumabhangi rimwe sangano revechidiki muBulawayo ratanga chirongwa chekuita ongororo yematambudziko akasiyana siyana ari kusangana nevanhu nekuda kwekushandiswa kwema bond notes munyika. Vechidki ava vanoti chinangwa chavo ndechekuzoendesa tsvakurudzo yavo kubhanga guru renyika senzira yekuedza kubatsira kupedza matambudziko aya.\n\nMukuru wesangano reYouth Economic Forum, VaFarikai Masiyamhuru, vanoti sangano ravo raona zvakakodzera kuita tsvagiridzo pamusoro pematambudziko ari kutarisana neveruzhinji kubva mukushaikwa kuri kuitwa mari mumabhangi. VaMasiyamhuru vati vakazivisa Reserve Bank of Zimbabwe nezvechirongwa chavo vachiti zvakakosha kuti vanhu munyika vaise misoro pamwe chete mukuedza kuwana nzira dzekupedza dambudziko rekushomeka kwemari munyika. VaMasiyamhuru, avo vanoshandira imwe kambani hombe inogadzira nekutengesa mbatya, vanoti vakatanga sangano reYouth Economic Forum nevamwe vavo gore rakapera nechinangwa chekupa vechidiki mikana yekuti vazeye nezvemagariro evanhu uye nezvehupfumi ukuwo sangano iri richishanda sechipangamazano munyaya idzi. VaChirenje Moyo avo vanove nhengo yesangano reYouth Economic Forum vati senzira yekuita ongororo yavo vanenge vachitaura neveruzhinji vachivabvunza zvavari kusangana nazvo zuva nezuva mukutsvaga mari kumabhangi. VaMoyo vanoti kunze kwekunetseka kuwana mari mumabhanga mamwe matambudziko avatonzwa kubva kuvanhu munguva pfupi yavatanga chirongwa chavo anosanganisira kuti vakuru vakuru vemabhangi akasiyana siyana havautaure nevanhu vachivatsanangurira zvizere pamusoro pedambudziko rekushomeka kwemari. Vatiwo vakawanda vari kuchema nerekuti mukutsvaga mari kumabhangi vari kurasikirwa nenguva yakakura pamwe nemari shoma yavanenge vainayo. Studio 7 haina kukwanisa kunzwa kubva kuReserve Bank of Zimbabwe, RBZ, kana kusangano reBankers Association of Zimbabwe. Nyika yakatanga kushandisa mari yemabond notes muna Mbudzi gore rapera mushure mekunge mukuru weRBZ, VaJohn Mangudya, vachiti iyi yaive nzira yekubatsira kugadzirisa kushomeka kwemari yekunze munyika uye zvaizoitika kwenguva pfupi. VaMangudya vakatiwo ma bond notes akatadza kushanda zvakanaka, vaizosiya basa. Zimbabwe yakatanga kushandisa mari yekunze mugore ra2009 mushure mekunge mari yemunyika yapera simba rekutenga. VaMasiyamhuru vati maonero avo ndeekuti nyika inofanirwa kuve nemari yayo asi mari iyi inofanirwa kuunzwa kana mamiriro ezvehupfumi agadziriswa uye veruzhinji vachinyatsoziviswa zvizere pamusoro penyaya iyi. VaMasiyamhuru vati vanotarisira kupedza ongororo yavo mukati memasvondo maviri vobva vaendesa zvavanenge vawana kuRBZ. Mutevedzeri wemukuru wesangano reCentre for Public Engagement, vachitaura semuongorori wezvematongerwo enyika akazvimirira ega, VaButler Tambo, vanoti vanhu munyika vane tsika yekufira mumbereko semwana asingacheme vachiti zvakakosha kuti veruzhinji vakwanise kutaura pachena pamusoro pematambudziko avakatarisana nawo kunyanya panyaya yekushaikwa kwemari munyika. Vanhu munyika pavakabvunzwa kuti vanoda kuti mabond notes ashandiswe here kana kuti kwete, vakawanda vakati kwete asi hurumende yakaenderera mberi nekuunza mari iyi ichiti izvi zvaizobatsira kushaikwa kwemari munyika. No media source currently available  	https://www.voashona.com/a/zimbabwe-youths-embark-research-on-bond-notes-scarcity/3927952.html
business	Harare Agriculture Show Yotanga	Kuratidzirwa kwezvirimwa, mabhizimisi nemamwe mabasa paHarare Agricultural Show kwakatanga nemusi weMuvhuro muHarare vanoronga showa vachikurudzira veruzhinji kupinda muchiitiko ichi kuti vawane mikana yekutanga mabhizimisi pamwe nekusimudzira mabasa ekurima. Sachigaro veZimbabwe Agricultural Society, varongi veHarare Agricultural Show, VaIvan Craig, vakaudza Studio 7 kuti huwandu hwevari kuratidza zvirimwa, mabhizimisi nemabasa hwakakwira nezvikamu gumi nezviviri kubva muzana gore rino uye vanotarisira kuti show yegore rino ichanikidza kudarika gore rapfuura. Vakurudzira veruzhinji kuti vaende kuHarare Agricultural Show uko vati kunodzidzwa zvakawanda pane nekutandara. VaCraig vaudza Studio 7 kuti vanofara chose kuti varimi vakaunza zvipfuwo nembeu dzemhando yepamusoro gore rino. Vatiwo kunze kwekudzidza zvekurima nemabhizimisi, kuchange kuine mafaro nevaimbi vakawanda pamwe nekutandadzwa nevamauto, mapurisa nezvikwata zvakasiyana siyana. Mukutandara imomo veBuy Zimbabwe avo vanokurudzira kugadzirwa nekutengeswa kwezvinhu munyika vanoti vachange vachishambadzawo zvinhu zvinogadzirwa muno. Mukuru weBuy Zimbabwe Zimbabwe, VaMunyaradzi Hwengwere, vaudza Studio 7 kuti gore rino vachange vachisanganisa mafaro nekupemberera hunyanzvi hwevana vemuZimbabwe. Imwe kambani iri kuratidzira gore rino IFlying Leopard Limited limited iyo inogadzira midziyo inorerutsira vanhu kutakura zvinhu yakaita semabhara anodhonzwa nemabhasikoro. VaDuncan Nyathi vanoti midziyo yavanogadzira inokwanisawo kushandiswa nevanhu vanoita mabhizimisi echidiki vakaita sevanotengesa mumigwagwa. Show yegore rino iyo iri kuitwa pasi pedingindira rekuti Field to Industry: Produce. Connect Develop ichavhurwa zviri pamutemo nemutungamiriri wenyika, VaEmmerson Mnangagwa nemusi weChishanu. Varimi nevamabhizimisi vanotarisirwa kubuda nemibairo inosvika zana rezviuru zviuru zvemadhora gore rino. Gore rapfuura vanhu zviuru mazana maviri (200 000) vakapinda muHarare Agricultural Show uye gore rino panotarisirwa kuti pachapinda vanhu zviuru mazana maviri nemakumi mashanu. (250 000).  	https://www.voashona.com/a/harare-agriculture-show-yotanga/4546399.html
business	Rimwe Sangano reVarimi Rotsigira Hurongwa hweKubhadhara Vachena Vakatorerwa Minda	Rimwe sangano revarimi reZimbabwe Farmers Union (ZFU), rinoti rinotambira nemufaro hurongwa hwehurumende hwekuti varimi vatema vari mumapurazi akatorerwa vachena vabhadhare mitero ichashandiswa mukuripa vachena ava budiriro dzavakanga vaita pamapurazi avo. Mukuru weZFU, VaPaul Zakariya vanoti kubhadhara zvivakwa nebudiriro zvakasiya zvaitwa nevachena ava kunopa varimi vechitema ava chiremera chekuti vakabhadhara zvavari kushandisa, kwete kuti vakaita zvekubvuta. “Handiona sekuti chingave chinhu chingaremera vanhu kuti vave ne ownership yakadzika pamusoro peminda yavanenge vachishandisa. Idanho rinokwanisa kuti ritipe chiremera munharaunda yatinogara uyewo nepasi rose kuti vakanga varipo paminda iyoyo vakabhadharwa,” VaZakariya vanodaro. VaZakariya vanoti kubhadhara kwavari kuita mari idzi kuburikidza nemitero iri kubhadhariswa varimi vakagariswa patsva ava hakusi kuti vari kutenga ivhu ravari kurima kwete. “Varimiri vanenge vachibhadhara zvivakwa nebudiriro dzakaitwa nevachena ava, kwete kuti tiri kutenga ivhu redu, kwete.” Mukutanga kwemwedzi uno gurukota rezveupfumi VaPatrick Chinamasa vakazivisa kuti hurumende yakanga yave kutanga kuita ongororo mumapurazi kuti ione kukosha kwakaita budiriro dzakasiiwa nevachena vakatorerwa mapurazi ava. Vakati izvi ndizvo zvinozovapa ruzivo rwekuti murimi oga oga obhadhara marii, uye murimi wechichena akabviswa papurazi apa anozopiwawo marii. Kutanga muna 2000, vachena vanodarika zviuru zvina vanonzi vakabviswa zvine chisimba pamapurazi avo achipiwa kune vatema, asi minda mizhinji yakararira nekuda kwekushaiwa zvikwanisiro kwevarimi vatsva ava. No media source currently available 	https://www.voashona.com/a/zimbabwe-politics-farm-compensation-zfu-zakariya/3249223.html
business	Vatori veNhau Voyambira Kuti Mitemo Mitsva Iri KUrongwa Isavambunyikidze	Sangano reMedia Alliance of Zimbabwe rinoti rinoda kuti mitemo ine chekuita nezvenhau isambunyikidze vatori venhau kuitira kuti vashande vakasununguka nguva dzose. Mashoko aya anouya apo nyika iine hurongwa hwekuvandudza mitemo inobata kutorwa kwenhau. Pamusangano wayaita nevatori venhau muHarare neChipiri, Media Alliance of Zimbabwe yati kodzero dziri mubumbiro remitemo yenyika dzinofanirwa kuzadziswa. MAZ yati inoshungurudzikana zvikuru nekusungwa, kurohwa pamwe nekuvhiringwa kunoitwa vatapi venhau munyika. Gweta rinoshanda neMedia Institute of Southern Africa – Zimbabwe Chapter, VaKuda Hove, vati basa rekutapa nhau harifanirwe kutorwa semhosva uye vanotarisira kuti mitemo mitsva ine chekuita nezvekufambiswa kwemashoko igadzirise dambudziko iri. Hurumende yaVaEmmerson Mnangagwa inoti ine chido chekubvisa mutemo we Access to Information and Protection of Privacy Act, kuvandudza Broadcasting Services Act nemitemo ine chekuita nezvekushandiswa kwemadandemutande - Cyber Security Laws. Hurumende inoti ichaunza mitemo mitatu mitsva ine chekuita nezvekutapwa kwenhau uye pakatotanga hurukuro. Bazi rinoona nezvekubudiswa kwemashoko, richitsigirwa nezvipangamazano mukunyorwa kwemitemo mubazi rezvemitemo, riri mubishi rekunyorabhiri rekuvandudza mutemo we Information, Broadcasting Services Ammendment Bill pamwe neZimbabwe Media Commission Bill. VaHove vatiwo vari kutarisira kuti hurumende igadzirise zvavakataura pamusoro pemutemo iyi zvinosanganisira kuti vanhu vanoda kutanga terevhizeni kana radio stations, havafanirwi kupiwa mari pachena anonzi madonations. Vatiwo vari kushushikanawo kuti Zimbabwe Media Commission iri kupiwa masimba ekusungisa vanhu vanenge vakanganisa zvine chekuita nenhau. Vachitaurawo vakamirira zvakare MAZ, VaNigel Nyamutumbu, vati kunyange hazvo vachigamuchira zviri kuitwa, uye vari kupindawo mumisangano ine chekuita nekuvandudzwa kwemitemo iyi, vakangomirira kuona kuti hurumende ichazadzikisa here zvainovimbisa. Kunyange hazvo tisina kukwanisa kunzwa kubva kugurukota rezvekubudiswa kwemashoko, Amai Monica Mutsvangwa, makurukota ari kuona nezvekunyorwa kwemitemo iyi akazivisa patwitwer svondo rapera kuti vaive vakaungana kuNyanga nevane chekuita nezvekodzero dzekufambiswa kwemashoko zvakasununguka vachikurukura mitemo iyi. Hurumende inotiwo mitemo iyi inofanirwa kuti ifambirane nezviri mubumbiro remitemo yenyika. Asi MAZ inotiwo kuchine mitemo yakawanda inobata vatori venhau nekufambiswa kwemashoko kwakasununguka inofanirwa kutariswa. Mitemo iyi inosanganisira Official Secrets Act, Censorship and Entertainment Act, Criminal Law Codification and Reform Act pamwe ne Interception of Communications Act. No media source currently available 	https://www.voashona.com/a/zimbabwe-journalists-warn-new-media-laws-should-be-conducive-and-not-criminalize-them/4868721.html
business	VaMnangagwa Vosvika kuBotswana Kunonyorerana Zvibvumirano zveKudyidzana naVaMosisi	Mutungamiri wenyika VaEmmerson Mnangagwa vasvika kuBotswana kumusangano wekudyidzana unoitwa mukati memakore maviri nenyika iyi kana kuti Bi-National Commission. VaMnangagwa vaenda nemakurukota anosanganisira rezvemari Muzvinafundo Mthuli Ncube, rezvekuburitswa kwemashoko amai monica mutsvangwa uye rezvehutano dr obadiah moyo. Munyori mukuru mubazi rezvekuburitswa kwemashoko, VaNick Mangwana vati nhaurirano dzakatanga nemusi weChipiri uye mangwana VaMnangagwa nemumwe wavo VaMokgweetsi Masisi vachava zvapupu pakunyoreranwa kwezvibvumirano zvatenderanwa. Zvibvumirano zviri munyaya dzezvekutengeserana, dzidzo uye nyaya dzezvehutano. No media source currently available  	https://www.voashona.com/a/vamnangagwa-vosvika-kubotswana-kunonyorerana-zvibvumirano-zvekudyidzana-navamosisi/5307282.html
business	SADC Inoti Yakwanisa Kudzikamisa Zvinhu kuMozambique muHondo neVanopfurikidza Mwero	Mutungamiri wenyika VaEmmerson Mnangagwa nezuro vakabatana nevatungamiri venyika dziri muSADC Troika uye dzakatumira mauto kuMozambique kunorwisa vanopfurikidza mwero mudunhu reCabo Delgado. Mutungamiri wenyika yeSouth Africa VaCyril Ramaphosa ndivo vaive sachigaro pamusangano waiirirwa padandemutande uyu. Mumashoko kuvatori venhau SADC yakati ichibatsirwa nemauto eRwanda yakwanisa kudzikamisa zvinhu mudunhu iri kunyangwe paine kurwisana pano neapo asi ikati yave kubatsira kuunza budiriro mudunhu iri. Nyanzvi munyaya dzezvematongerwo enyika vachidzidzisa paAfrica University kwaMutare Doctor Iris Shiripinda vaudza Studio 7 kuti vamwe vatungamiri venyika yemuSADC haisi kunyatsozvipira kupedza hondo yemuMozambique sezvo vachitia sekunge vanoona chouviri pazviri. No media source currently available 	https://www.voashona.com/a/6528092.html
business	Mamwe Makambani Ozorwa Mafuta eNguruve Yaasina Kudya paNyaya yeKuburitswa kweMari Kunze kweNyika	Vamwe vana muzvinabhizinesi vari kushora zvikuru hurumende nekubudisa mazita evanhu nemakambani anonzi akabudisa mari kunze kwenyika zvisiri pamutemo vachiti hurumende haina kuita tsvakiridzo yakakwana sezvo vamwe vane mazita akabudiswa vasina mhosva dzavakapara. Izvi zvabuda pamusangano wakokerwa neZimbabwe National Chamber of Commerce neChina muHarare vamwe vemabhizimusi vachiti vakasvibiswa mazita avo zvakanyanya nehurumende izvo zvokanganisa mabhizimusi avo. Mukuru weGlobal Solar LED Bulbs, VaJeffree Rugare, vati vakatoshamiswa vachiona kambani yavo yakanyorwa pavanhu vanonzi vakabuditsa mari asi ivo vachizvichenura panyaya iyi. VaRugare vaudza musangano uyu kuti chinonyanyovarwadza ndechekuti izvi zvakasvibisa kambani yavo kunyange hazvo vachiti hazvina chokwadi mukati. Mukuru weZNCC, VaChristopher Mugaga, vatiwo shuviro yavo ndeyekuti zvabuda mumusangano wavaita zvisvike kumutungamiri wenyika kuti azive kuti vamwe vevari kupomerwa kubudisa mari zvisiri pamutemo vakachena panyaya idzi. VaMugaga vatiwo mabhizimusi ari kunyunyutawo zvikuru achiti hurumende inenge iri kukoshesa mabhizimusi ekunze ichitsikirira vemabhizimusi emuZimbabwe. Mutevedzeri wegurukota rinoona nezvemari, VaTerence Mukupe,vati hurumende yakaita zvayaifunga kuti ndozvingabatsira nyika. VaMukupe vati vose vari kuti vakachena vanofanirwa kutora matanho ekuratidza humbowo hwekuti havana mhosva. Vachipindura kunyaya iri kupomerwa hurumende yaVaMnangagwa yekuti vanhu vakabudisa mari zhinji huye vachizivikanwa munyaya dzezvematongerwo enyika havana kunyorwa mazita avo, VaMukupe vati vanhu vane ruzivo nezvevamwe vakabudisa mari ngavazivise hutungamiriri pamwe nemapurisa. Gweta rine mukurumbira munyika, VaTendai Biti, vatiwo mutemo yenyika haina kugadziriswa zvakakwana kuti ubate vanobudisa mari, uye vakurudzira kuti kunyatsonyorwa mutemo unobata vanobudisa mari. Vemabhizimusi vatiwo hapana tsananguro yakazara inoratidza kuti chinonzi externalization yemari chii huye chii chinonzi nehurumende “Illicit Financial Flows.” No media source currently available 	https://www.voashona.com/a/zimbabwe-some-business-people-criticise-government-for-listing-innocent-people-and-company-names-for-externalisation/4322802.html
business	Kanzuru dzeChitungwiza neHarare Dzoenderera Mberi Dzichiputsa Zvivakwa Zvisiri paMutemo	Makanzuru eHarare neChitungwiza nhasi aenderera mberi nekupwanyira vanhu midziyo yavo achiti zvivakwa izvi zviri kunze kwemutemo. Panguva yanga ichiitika izvi, dare repamusoro reHigh Court ranga richinzwa chikumbiro chekuti kupwanywa kwezvivakwa izvi kumiswe. Kanzuru yeHarare ichishanda pamwechete nemapurisa nhasi yapwanya zvivakwa zvevanotengesera mumigwagwa pamwe nedzimwe nzvimbo dzinotengeserwa motokari kuMbudzi round-about ukuwo kanzuru yeChitungwiza ichipwanyawo zvimwe zvivakwa zvakadai mudhorobha iri. Mutungamiri wesangano revanotengesera mumigwagwa reVendors Initiative for Social and Economic Transformation, VaSamuel Wadzai, vati sangano ravo rarwadziwa zvikuru nedanho ratorwa nekanzuru yeHarare. Mutauriri wekanzuru yeHarare, VaMichael Chideme, vaudza Studio7 kuti kanzuru yavo haisi kuzoramba yakapeta maoko vanhu vachiita madiro aJojina muguta ravo. Vanoona nezvekufambiswa kwemabasa musangano reChitungwiza Residents Trust, Muzvare Alive Kuveya, vati kanzuru yemudhorobha ravo yakabvira nezuro kupwanyira vanhu midziyo yavo. Muzvare Kuveya vatiwo chiri kuvarwadza ndechekuti vamwe vari kupwayirwa zvivakwa zvavo ivo vachibhadhara mitero kukanzuru vachiti pari zvino havachazive chekubata sevagari. Meya wedhorobha reChitungwiza, VaLovemore Maiko, vati zviri kuitwa izvi hazvisi kuitwa nekanzuru iri yoga vachiti chirongwa ichi chirongwa chiri kuitwa nemapazi ehurumende akawanda. VaWadzai vakurudzira hurumende kuti itange yatarisa raramo yevanhu pakatariswa kusamira zvakanaka kwehupfumi hwenyika kwete kuti imhanyire kutorera veruzhinji chingwa chiri pamuromo. Panguva yanga ichipwanya zvivakwa zviri muHarare neChitungwiza, dare repamusoro iro ranga richifanira kunzwa chikumbiro cheChitrest chekuti kupwanywa kuri kuitwa zvivakwa izvi kumbomiswa rati richazonzwa chikumbiro ichi nemusi weChina. VaTafadzwa Muguti, vanove Provincial Development Coordinator wedunhu reHarare vakaburitsa mashoko nezuro vachiti chirongwa chekupwanya zvivakwa zviri kushanda zviri kunzwe kwemutemo chichaitwa muHarare, Chitungwiza neRuwa senzira yekuchenesa dunhu reHarare. Zvichakdai, rimwe sangano rinomirira vagari vemuHarare, reCombined Harare Residents Association, raburitsa mashoko richikurudzira hurumende kuti isiye makanzuru aite zvisungo zvawo ega kwete kuaudza zvekuita. Pakamboitwa chirongwa chakadai muna 2005 icho chaidaidzwa kuti Operation Murambatsvina, nhume yeUnited Nations, Amai Anna Kajumulo Tibaijuka, vakati chirongwa ichi chakasiya vanhu vanodarika zviuru mazana manomwe (700 000) vasina pekugara uye zvekudya. No media source currently available 	https://www.voashona.com/a/chitungwiza-and-harare-counils-continue-with-demolitions-of-illegal-strauctures/5921164.html
business	Hurumende Inotadza Kuzivisa Vashandi Vayo Mazuva eMihoro yaChikunguru	Hurumende inonzi yakundikana zvakare kuzivisa vashandi vayo mazuva avachawana mihoro yaChikunguru. Izvi zvinotevera musangano unonzi washevedzerwa negurukota rezvevashandi nemabasa Amai Priscah Mupfumira wapindwa nehutungamiri hwe vashandi, uyo unonzi wapera usina chasungwa. Amai Mupfumira vanonzi vazivisa hutungamiri uhwu kuti musangano uyu wanga wakangonangana nekuvazivisa mamiriro akaita zvinhu panyaya yemihoro yavo, uye nekuti hurumende iri kuedza napose painogona kuti itambirise vashandi vayo paine nguva. Sachigaro weApex Council Amai Cecilia Alexander vanoti Amai Mupfumira wavavimbisa kuti vachasangana navo zvakare neChishanu svondo rino kuti vavape mazuva emihoro aya. “Tanosangana na minister, asi kuti hatina kuenda seApex Council, vanga vandidaidza ini semutungamiri wevashandi ndikaendawo ne leadership yedu, vachida kuti vatiudze kuti vasvika papi nema dates eJuly salaries ,” Amai Alexander vanoti vachamirira kunzwa neChishanu ichocho, asi vachazosanganawo sevashandi nemusi weMuvhuro vachizeya zvinenge zvabva kugurukota. Vashandi vehurumende vanositanga kutambira mari vakaita semauto, vasori nemapurisa vanonzi havasati vawana mihoro yavo yemwedzi uno. Hurumende iri kutatarika kuwana mari izvo zvakakonzera kuti ikundikane kubhadhara vashandi vayo nenguva mwedzi wapera. No media source currently available 	https://www.voashona.com/a/zimbabwe-politics-civil-servants-salaries-apex-council-mupfumira/3424952.html
business	Hurumende Yokurudzirwa Kuumba Hwaro hweKubata Mari Dzinobva Kune Vari Kunze	Nhengo yeZanu PF, VaNick Mangwana, vanoti hurumende inofanirwa kuumba hwaro hunoita kuti ikwanise kubata mari dzinobva kuzvizvarwa zvenyika zviri kunze kwenyika, kuburikidza nekuisa boka revari kunze kwenyika pasi pebazi rimwechete, kwete zviri kuitika pari zvino zvekuti mapazi anodarika mashanu anofunga kuti vari kunze vari pasi pawo. Kurudziro iyi inouya zvichitevera kurudziro yemutungamiri wenyika, VaRobert Mugabe, mukutanga kwesvondo rino vari kuEthiopia yekuti vana veZimbabwe vari kunze kwenyika vabatsire mukuvaka nyika kuburikidza nekutumira mari kumusha pamwe nekuita zvirongwa zvebudiriro. VaMugabe vakapa muenzaniso weEthiopia iyo vakati yakwanisa kuita zvivakwa zvakawanda pamwe nebudirio nekuda kwezvizvarwa zvayo zvakawanda zviri kunze kwenyika. VaMangwana vanotiwo kuti zvizvarwa zveZimbabwe zviri kunze zvikwanisewo kupiwa mikana yakaenzana nevari kumusha, zvinofanirwawo kubatirwa mitero inoenda muhomwe yehurumende, sezvinoitwa nevedzimwe nyika. Asi zvimwe zvizvarwa zveZimbabwe zviri kunze kwenyika zvinoti zvinosvibiswa mwoyo nekuda kwekusamira zvakanaka kweupfumi hwenyika, zvematongerwo enyika pamwe nekusajekeswa kwemimwe mitemo yenyika. Nyanzvi mune zveupfumi vachitaura vakazvimirira, VaMasimba Kuchera, vanoti vamwe vanotumira mari kumusha havashandisi mabhanga zvakanyanya nekushaiwa chivimbo nawo. VaKuchera vanotiwo mari inobhadhariswa nemakambani anoshandiswa kutumira mari kumusha yakawanda zvikuru, izvo zvinozoita kuti vanhu vashandise dzimwe nzira dzakaita sekutumira mari nevatyairi vemabhazi nezvimwe zvakadaro. Zvizvarwa zvenyika zviri kunze zvinonzi gore rapera zvakatumira mari inosvika $840 million, iyo inonzi yakabatsira nyika zvakanyanya sezvo iri kunetsekana kuwana mari. No media source currently available  	https://www.voashona.com/a/zimbabwe-politics-diaspora-remittances-mugabe/2703023.html
business	Nyaya yeHurumende Yekumanikidza Makombi Kushanda neZUPCO Yokonzera Mutauro	Danho rehurumende rekuda kumanikidza vose vane makombi kuti vashande vari pasi pekambani yeZUPCO iyo iri kutatarikawo rakonzera mutauro wakanyanya munyika. Vamwe vanoti iri idanho rakanaka asi vamwe vachiti uku kukoka mhepo wakatakura mamera mutswanda. Pari zvino ZUPCO ndiyo chete iri kubvumidzwa kutakura vanhu munguva ino yecoronavirus. Vachitaura kuruzhinji neMugovera nezvematanho ekurwisa chirwere checoronavirus, mutungamiri wenyika VaEmmerson Mnangagwa vakati ZUPCO chete ndiyo inobvumidzwa kushanda parizvino. Gurukota rinoona nezvematunhu VaJuly Moyo vakamboudzawo nhepfenyuro yeZBC kuti vemakombi kana vachida zvekutakura vanhu vanofanira kushanda vachiita mushandirapamwe neZUPCO. Vamwe muhurumende vanoti mudhorobha vemakombi vange voita madiro aJojina vakaisa miswe nekoko uye kuda kuvati vatakure vanhu vashoma nguva ino kusiya mapera akarinda chitunha. Mashoko aya anotsinhirwa nemutauriri wesangano reChitungwiza Commuter Omnibus Operators Association, VaFarai Muza vanoti zvinobatsira veruzhinji vemakombi vakashanda neZUPCO. Asi mumwe ane makombi, Bishop Shelton Mudyaro veShekkaianah Glory Ministries Global vanoti zvekushanda vari pasi peZUPCO hazvina zvazvinovabatsira vachiti kambani iyi inovapa mari dzemaRTGS asi vachida mari yekunze kutenga zvekugadzirisa motokari dzavo kana dzisiri kushanda zvakanaka. Pose panorwa nzou, huswa ndihwo hunonzwa nekutsokodzerwa, kunetsana kwevamakombi nehurumende kwapa kuti vashandi vaomwere nezvinhu sematauriro emunyori mukuru musangano reZCTU VaJaphet Moyo vanoti vashandi vave kusvika kumba pakati pehusiku nekuda kwekushaya zvekufambisa. Mutungamiri wesangano revanotakurwa nemabhazi nemakombi rePassanger Association of Zimbabwe VaTafadzwa Goliati vanoti zvinhu hazvina kumira zvakanaka kune veruzhinji vave kumanikidzwa kukwira marori zvinogona kupa kuti vatapurirwe zvirwere sezvo vamwe vemarori vasiri kuvhenekwa hutachina hwecoronavirus kunyangwe vachingofamba famba. No media source currently available  	https://www.voashona.com/a/nyaya-yehurumende-yekumanikidza-makombi-kushanda-nezupco-yokonzera-mutauro/5423185.html
business	Mamwe Masangano eVarairidzi Anonyorera Mutungamiri weNyika Tsamba Achisvitsa Zvichemo zveVarairidzi	Nhengo dzerimwe sangano revarairidzi, reAmalgamated Rural Teachers’ Union of Zimbabwe, ARTUZ, dzapinda mumigwagwa dzichiratidzira pamwe nekusiya gwaro renyunyuto kumahofisi akasiyanasiyana richikurudzira hurumende kuti igadzirise zvinyunyuto zvevarairidzi. Mutungamiri weARTUZ, VaObert Masaraure vanoti gwaro iri, iro ranyorerwa kumutungamiri wenyika VaEmmerson Mnangagwa, rasiiwa muzvikoro, kubazi redzidzo, kubazi revashandi nemabasa, pamwe nekumahofisi emutungamiri wenyika, uye rine zvinyunyuto zvitatu zvanoda kuti zvikasike kugadziriswa nehurumende. VaMasaraure vanoti zvichemo zvavo zviri pamusoro pemihoro yavo iyo vanoda kuti idzoserwe pamari dzavaitambira muna 2018, kuchengetedzeka kwehutano hwevarairidzi nevadzidzi muzvikoro kubva kuCovid-19, uyewo kuti hurumende ibatsire vana vasiri kukwanisa kubhadhara mari dzechikoro kuburikidza nekuvaisa muchirongwa che Basic Education Assistance Module, BEAM. Izvi zviri kuitikawo panguva iyo masangano evarairidzi manomwe ari pasi pemubatanidzwa we Federation of Zimbabwe Education Unions (FOZEU) anyorawo gwaro kuna VaMnangagwa achiti ari kushushikana nekuparara kwaita zvinhu muzvikoro, uye kwaanoti kushaya han;ya kwehurumende kugadzirisa nyaya dzemihoro yevarairidzi. VaMasaraure vanoti kana hurumende yakakundikana kugadzirisa zvichemo zvavo vacharambawo vachingoratidzira. Studio 7 yakundikana kubata gurukota rezvevashandi nemabasa, Muzvinafundo Paul Mavima kuti tinzwewo divi ravo. Asi neSvondo VaMavima vakaudza bepanhau reSunday Mail kuti hurumende iri kugadzirisa zvichemo zvevashandi vayo zvemihoro, vachiti iri kuronga kuvapa zvikamu makumi manomwe nezvishanu kubva muzana kubva mwedzi uno kusvika muna Chikumi. Vamiriri vevashandi vari pasi pesangano reZimbabwe Confederation of Public Sector Trade Unions svondo rapera vakaramba kutambira zvikamu makumi maviri nezvishanu kubva muzana zvakanga zvaiswa patafura nehurumende. Mutauriri webazi rezvedzidzo yepasi, VaTaungana Ndoro vanoti varairidzi havafanirwe zvavo kutya kudzokera kumabasa nekuti bazi ravo rakaisa hurongwa hwekudzivirira kupararira kwehutachiwana hweCovid-19 muzvikoro. VaNdoro vanotiwo hurumende yagara ichibatsira vana vanotambura kuburikidza nehomwe yeBEAM saka hazvisi zvinhu zvingatadzisa varairidzi kudzokera kumabasa sezvo paine hurongwa hwekubatsira vanoshaya nechakare. No media source currently available No media source currently available    	https://www.voashona.com/a/zimbabwe-artuz-petitions-president-emmerson-mnangagwa/5823811.html
business	Vanorarama neKutengesa Voomerwa Munyika	Apo mamiriro ezvehupfumi munyika ari kuramba achienda kumawere, vanhu vakawanda munyika vave kuwana raramo nekutenga nekutengesa zvinhu zvakasiyana siyana. Ukuwo mabhizimisi anotiwo ave kutyira ramangwana rawo kana zvinhu zvikasachinja nekukasika sezvo vanhu vasisina simba rekutenga zvinogadzirwa nemabhizinesi aya. No media source currently available VaThomas Ngara murume ane makore makumi nemaviri ekuberekwa. VaNgara, avo vanorarama nekutengesa airtime, fodya, nezviwitsi mumigwagwa yeguta reBulawayo, vanoti vave nemakore anopfuura mashanu vachirarama nekutengesa uku mushure mekunge vapererwa nebasa pane imwe kambani yaigadzira mbatya yavaishandira. VaNgara vanoti mari yavanowana mukutengesa kwavanoita iri kuramba ichivaitira shoma pakuti vakwanise kuriritira mudzimai wavo nevana vaviri. Asi vanoti vari kuwana vachimanikidzwa kuramba vachitengesa nekuti hapana zvimwe zvekuita. VaDouglas Dube vanotengesawo pamwe chete naVaNgara uye vanotsinhirawo kuti nekuda kwemamiriro akaita zvehupfumi munyika, hupenyu huri kuramba huchivaomera zvekuti vanotyira kuti kana zvinhu zvikasachinja vachapedzisira vave kutadza kuendesa mwana wavo kuchikoro kana kuwana mari yekuti vakwanise kurarama zuva nezuva. Mukuru-mukuru wesangano reZimbabwe Chamber of Informal Economy Associations, Muzvare Musawenkosi Nyoni, vanoti vave nemakore anosvika gumi nematatu vachiita basa rekutenga nekutengesa mbatya pane imwe flea market iri muguta eBulawayo. Muzvare Nyoni vanoti vakakwanisa kuita zvinhu zvakwawanda zvinobatika mumakore apfuura. Asi pari zvino zvinhu zvave kuvaomera sezvo pave nevanhu vakawanda vanoita basa rekutengesa. Muzvare Nyoni vanoti sangano ravo rine nhengo dzinosvika zviuru gumi asi nekuda kwekuomerwa nehupenyu nhengo dzesangano iri dzakawanda dziri kutadza kubhadhara madhora matanhatu anobhadharwa pagore kuve nhengo yesangano iri. Muzvare Nyoni vanoti kunyange hazvo zvinhu zvakamboomera veruzhinji munyika mumakore a2007 na2008 muzvitoro musina chekutenga, izvi zvaive nani nekuti vanhu vaikwanisa kuwana mari yekunotenga zvinhu kunze kwenyika. Vanoti kuwoma kwezvinhu pari zvino kwakasiyana nekuti veruzhinji vari kunetseka nekuwana mari sezvo vanhu vakawanda vasiri pamabasa vachitiwo vanotyira kuti kana zvinhu zvikaramba zvichinetsa munyika munopedzisira maita mhirizhonga. Vemabhizmisi kana makambani kunyanya madiki vari kuchema-chemawo nenyaya yekuti mari haizi kubatika. Studio7 yakaedza kunzwa mamiriro akaita zvinhu mumabhzimisi asi sachigaro weZimbabwe National Chamber of Commerce, ZNCC, mudunhu reBulawayo, VaTshidzanani Malaba, vakati vaive vakabatikana uye vakatadza kupindura mubvunzo yavaive vati tivatumire vachiti vaive vakabatikana. Takakundikanawo kutaura nemutevedzeri wemukuru mukuru weZNCC mudunhu reMatabeleland, naVaCrispen Mugova, avo vakatiwo vaive vakabatikana. Asi munguva pfupi yapfuura sangano reZNCC rakakurudzira hurumende kuti itore matanho ekugadzirisa mamiriro ezvehupfumi munyika nekukasika richiti kusaita izvi kunogona kuunza matambudziko akapfurikidza munyika. Mukuru weimwe kambani inoita zvemagetsi, VaRegis Munyoro, vanoti zvinhu hazvina kuvamirira zvakanaka. VaMunyoro vanoti kambani yavo yave kunetseka pakuwana vekuitira basa vachitiwo pavanowana basa vavanenge vaitira mabasa vanonetseka pakubhadhara vamwe vachitotadza zvachose zvekuti ivo vanozonetsekawo pakubhadhara vashandi vavo pamwe nekutenga zvinhu zvinodiwa kuti vakwanise kuita basa ravo. Nekuda kwekuti makambani akawanda akavhara kana kuti ari kutatarika, hurumende yange yave kutarisira kuti vanhu vanogona kuwana raramo nekuzvishandira pachavo vega vachiita zvinhu zvakasiyana-siyana kusanganisira kutenga nekutengesa pamwe nekuve nemakambani madiki anoita zvakadai sekugadzira midziyo yemumba yakaita semibhedha nemasofa nezvimwe zvakadaro. Asi nekuti kuzvishandira ndiyo yave raramo yavakawanda uye nekuti mari haizi kubatika, kuzvishandira uku hakuchawanise vanhu raramo yakanaka. Chipangamazano wesangano rePublic Research Institute of Zimbabwe iro rine muzinda waro muBulawayo, VaButler Tambo, vanobvuma kuti kana mamiriro ezvehupfumi munyika akasachinja hupfumi hwenyika hunogona kuramba huchiwondomoka zvekuti makambani achiri kushanda anogona kuvhara uye izvi zvinogona kukonzera matambudziko kumabhangi ari munyika ayo vanoti anogona kuzowondomokawo. VaTambo vanoti hurumende inofanirwa kugadzirisa nekukasika mitemo inokwezva vemabhizimisi vekunze kwenyika kuti vave nechido chekusima mari muZimbabwe vachitiwo Zimbabwe inofanirwa kugadzirisa hukama hwayo nenyika dzeku madokero pamwe chete nemabhangi eWorld Bank neInternational Monetary Fund. Vamwe vaongorori vezvehupfumi pamwe nezvematongerwo enyika vanoti kana hurumende ikasagadzisira zvinhu nekukasika, veruzhinji, avo vave kusvika pakupererwa nechekuita nekuda kwekutambura, vanogona kuzopedzisira vave kuita zvemhirizhonga senzira yekuratidza kutsutsumwa kwavo.	https://www.voashona.com/a/bulawayo-znnc-shava-zimbabwe-shona/2924460.html
business	Vashandi veNRZ neMhuri Dzavo Vorara paMahofisi eKambani Yavo muHarare Vachiratidzira	Vashandi vekambani yeNational Railways of Zimbabwe muHarare vari pakuramwa mabasa vanonzi vaungana nemhuri dzavo kumahofisi ekambani iyi ekuLochnivar, kuRugare vachiti havachina kwekugara, vamwe vachiti vakaburitswa mudzimba dzavairoja. Mutungamiri werimwe sangano rinomirira vashandi veNRZ reZimbabwe Amalgamated Railways Workers’ Union, ZARWU, VaKamurai Moyo vanoti madzimai evashandi ava nevana vavo vakabatana nevarume vavo kubva neChishanu chapfuura vachirara pamwe nekuswera panze pemahofisi ekambani iyi. Vanonzi vari kuda kuti NRZ ibhadhare mari dzavo dzemihoro dzemwedzi gumi nemishanu dzavasati varipwa, uyewo dzekubatsirika nekufamba dzavasati varipwa kwemwedzi mishanu. “Vashandi havana zvimwe zvavaikwanisa kuita kunze kwekuenda kunogara pakambani iyi sezvo pari ipo chete pavasingabhadhare rendhi,” vanodaro VaMoyo. Vanoti chimwe chakanyanya kutsamwisa vashandi idanho ravanoti rakatorwa nekambani yavo rekuenda kudare rinoona nezvemabasa ichida kuti vashandi vatsanangure zvikonzero zvavari kuramwira mabasa. “Panzvimbo yekuti vashandi vakwire ivo kumatare, kambani ndiyo yave kumhan’ara, zvakafanana nekuti munhu anenge akurova ndiye futi anomhanya kuno kukwirira kumatare,” VaMoyo vanodaro. Mutauriri weNRZ VaFanuel Masikati vatenda kuti vashandi vari pakuramwa mabasa uye vari kurara pamahofisi ekambani yavo muHarare. VaMasikati vaudza Studio 7 kuti kambani yavo ine chido kwazvo chekuti ibhadhare vashandi vayo asi mamiriro akaita zvinhu munyika munyaya dzeupfumi ndiwo ari kuvatadzisa kuzadzisa chido ichi. Vati bhizimusi rekutakura vanhu pamwe nezvinhu iro rinosiraramisa NRZ mazuva ano rakadzikira zvikuru, vakati nhaurirano pakati pevashandi nevashandirwi dziri kuenderera mberi. Vashandi veNRZ muHarare, Mutare, Gweru neBulawayo vari kuramwa mabasa kubva svondo rapera vachida kubhadharwa mari dzavo idzi. No media source currently available 	https://www.voashona.com/a/zimbabwe-politics-nrz-strike/3273299.html
business	Varairidzi Vopika kuti Vachaenderera Mberi neKuramwa Mabasa Panovhurwa Zvikoro	Sangano re Progressive Teachers Union of Zimbabwe rinoti hurongwa hwekuratidzira nekuramwa mabasa kwevadzidzisi huri kuenderera mberi neChipiri panovhurwa zvikoro, sezvavakazivisa, kunze kwekunge hurumende yauya nezvibvumirano zvinotambirika pamusoro pezvinyunyuto zvevarairidzi. Zvinyunyuto izvi zvinonzi zvinosanganisira kuda kuti vawedzerwe mari, kubvumidzwa kuti vaende pazororo, kubviswa kwezvematongerwo enyika muzvikoro, uye kudzorerwa kwemari dzinopiwa varairidzi kana vachiita mamwe mabasa ari pamusoro pekudzidzisa kwavanoita. Hurumende yakatozivisa kuti ichatora matanho ekudzinga mabasa vose varairidzi vachapinda mukuramwa mabasa kuri kukurudzirwa uku. Asi mutungamiriri wesangano iri, Doctor Takavafira Zhou, vanoti havabvumi kuvhundutsirwa nekutyisidzirwa sezvo bumbiro remitemo richivabvumidza kuita izvi. Hurumende yakazivisa kuti ichaita musangano neMuvhuro nevamiriri vesangano rinomirira vashandi vehurumende reApex Council, wekuzeya nezvezvichemo zvevashandi vehurumende. Asi mamwe masangano evarairidzi, anosanganisira PTUZ neZIMTA, anoti akabuda muApex Council akaumba sangano reFederation Of Zimbabwe Educators’ Unions (FOZEU), kuitira kuti vazvimirire mukurwira zvichemo zvavo sevarairidzi. Doctor Zhou vanotiwo nguva yareba vadzidzisi vachitambura uye vachiedza kusvitsa zvichemo zvavo kuhurumende asi pasina chinobuda. No media source currently available 	https://www.voashona.com/a/zimbabwe-education-teachers-strike-ptuz/4382501.html
business	Hurumende Yoburitsa Bhiri reKuvandudza Chimwe Chikamu cheAIPPA	Hurumende nhasi yaburitswa mugwaro rayo kana kuti Government Gazette rebhiri reMedia Information Bill rekuvandudza chimwe chikamu chemutemo weAccess to Information and Protection of Privacy Act. Chikamu chiri kuvandudzwa ndechechikamu chegumi kana kuti Section 10:27 kuti chienderane nechikamu chechimakumi matanhatu nembiri kana kuti section 62 chebumbiro remutemo. Chikamu chiri kuvandudzwa ichi chakanangana nekuti vatori venhau vangawane sei mashoko kubva kumapazi ehurumende nemakambani ayo. Munyori mukuru wezvekuburitswa kwemashoko VaNick Mangwana vanoti bhiri iri rinoratidza pachena kuti hurumende yakazvipira kuvandudza mitemo yange ichinzi inodzosera kumashure hutongi hwejekerere nemashandiro evatori venhau. Vati mapazi ehurumende anenge ave nemushandi anenge achishanda nevatori venhau kuvapa zvavanenge vachida zvakakoshera ruzhinji. Asi vamwe vatori venhau vanoti bhiri itsva iri harina kunyanya kusiyana nemutemo weAIPPA. VaMangwana vanoti izvi ndezvemugotsi matsuro. Gweta vari nyanzvi munyaya dzemitemo yekuburitswa kwenhau VaChris Mhike vanoti pachine zvakawanda zvinoda kugadziriswa. Mumwe mutori wenhau anemukurumbira zvikuru vari mupepeti mukuru weZimFact VaChris Chinaka vanoti iri idanho rekutanga asi rwendo rwurefu. Mashoko aya atsinhirwawo nemutungamiri weMedia Monitors Zimbabwe Muzvare Patience Zirima. Vatori venhau nevanorwira kodzero dzevanhu vanoti mitemo yeZimbabwe yakaita seAIPA nePOSA haina kusiyana zvakanyanya nemitemo yaishandiswa nehurumende yeRhodesia yakaita seLaw and Order Maintenance Act, Official Secrets Act, Emergence Powers Act, Censorship of Publications Order of 1965. Asi hurumende inoti iri kuyedza kuvandudza zvinhu uye hurumende inofanirawo kuona kut vatori venhau havafukure hapwa zvinokanganisa nyika sematauriro aVaMangwana. Mutemo uyu uchaendeswa kuvanhu wozodzoswa kudare reparamende mutungamiri wenyika VaEmmerson Mnangagwa kuti uve mutemo. No media source currently available  	https://www.voashona.com/a/hurumende-yoburitsa-bhiri-rekuvandudza-chimwe-chikamu-cheaippa/4988475.html
business	America Inoti Zimbabwe Haisi Kujekesa Mashandisirwo eMari dzeHurumende neKupihwa kweMarezinesi eZvicherwa	Gwaro raburitswa nebazi rehurumende yeAmerica rinoona nezvekudyidzana nedzimwe nyika kana kuti State Department rinoratidza kuti hurumende dzinoshandisa mari yeruzhinji zviri pachena here pamwe nekuti dzinopa sei marezinesi ezvicherwa rinoratidza kuti kunyangwe zvazvo Zimbabwe ichinzi yakaedza zvichienzaniswa negore rapera, haisati yasvika panotarisirwa. Gwaro raburitswa nebazi rehurumende yeAmerica rinoona nezvekudyidzana nedzimwe nyika, kana kuti State Department iri rinoratidza kuti Zimbabwe iri panyika makumi matanhatu nepfumbamwe dzinonzi hadzisati dzoratidza pachena mashandisirwo emari yehurumende . Asi panyika idziwo Zimbabwe iripanyika makumi maviri nenomwe dzinonzi zvichienzaniswa negore rapera dzirikuvavarira kuita zvinhu zvavo pachena. Kuti nyika inzi inoshandisa mari pachena inenge ichizivisa veruzhinji hurongwa hwemari kusanganisira mashandisirwo nekuwana mari kunoita mapazi nemakambani ehurumende. Nyika inonziwo yakachena kana hurumende ichibudisa pachena magwaro anechekuita nekupiwa kwemarezinesi ezvicherwa pamwe nekuti vanenge vawana marezinesi awa vaawana sei. Vachitaura nezvegwaro iri, Amai Megg Riggs vanoshanda kumuzinda weAmerica muZimbabwe vati gwaro ravo regore rino rinoratidza kuti Zimbabwe yakaedzesera zvichienzaniswa negore rapera kuratidza mashandisirwo emari munyika asi vachiti izvi hazvina kukwana. Amai Riggs vati Zimbabwe yakabudisa pachena hurongwa hwebhajeti pamwe nekushandiswa kwemari. Vatiwo hurumende yeZimbabwe yakakwanisawo kuwanisa ruzivo rwezvekushandiswa kwemari kuneveruzhinji pamwe nekuzivisawo zvimwe zvezvikwereti zvinenyika. Asi Amai Riggs vati Zimbabwe yakakundikanawo kuzivisa zvikwereti zvine makambani ehurumende pamwe nemari inowanikwa nemakambani awa. Amai Riggs vatiwo Zimbabwe haisiwo kuzivisa pachena veruzhinji kuwaniswa kwemarezinesi ezvezvicherwa. Hatina kukwanisa kunzwa kubva kubazi rezvezvicherwa kuti tinzwe maonero avo nezvekupiwa kwemarezinesi ezvezvicherwa sezvo tatadza kubata gurukota rebazi iri VaWinston Chitando. Patafonera mutevedzeri waVaChitando Va Polite Kambamura vaudza Studio 7 kuti vanga vachazotaura nesu kana vasununguka asi vanga vasati vatibata pataenda pamhepo. Tatadzawo kubata gurukota rinoona nezvemari VaMthuli Ncube. Vanoona nezvekuburitswa kwemashoko kubato reZANU PF vanga vasatiwo vapindura mibvunzo yedu pataenda pamhepo. Asi mukuru wesangano rinorwira kuchengetedzwa kwezvivanikwa munyika, reCentre for Natural Resource Governance, VaFari Maguwu vati nyaya yezvezvicherwa muZimbabwe haibudiswi pachena vachiti kurudziro yavo kuhurumende kuti ibudise ruzivo urwu pachena. Gwaro iri rakaongorora nyika dzinosvika zana nemakumi mana neimwe idzo dzinowana mari yerubatsiro kubva kuhurumende yeAmerica. Zimbabwe nedzimwe nyika dzemuAfrica dzakadai se Algeria , Angola, Lesotho, Liberia ,Malawi Mozambique nedzimwewo hadzisati dzasadzikisa zvinotarisirwa. Gwaro iri rinotiwo dzimwe nyika dzemuAfrica dzakadai se Botswana, The Gambia, Ghana, Nigeria, South Africa, Kenya nedzimwewo dzakachena panyaya dzekufambiswa kwemari. No media source currently available 	https://www.voashona.com/a/6745141.html
business	Vamwe Vanhu Votamba Kisimusi Vasina Chekubata muZimbabwe	Vanhu vakawanda muHarare vanoti kisimusi yegore rino yanga isinganakidze kudarika yemakore ose sezvo vatadza kuenda kumisha yavo uye vashaya zvinwiwa nezvokudya muzvitoro. Veruzhinji muHarare vanoti vatadza kuenda kuzororo rekisimusi nekunetsa kwanga kuchiita mabhazi kuwana kuMbare Musika. Mumwe wevanga vachida kuenda kunoona hama neshamwari ndiAmai Nancy Sakarombe avo vati vashaya chekufambisa kuenda kumusha kwavo kuGokwe. Vamwewo vanga vasina nzendo vakaita saAmai Rosyln Masiyazi vanoti vaswera vachimbeya vachitsvaga zvinwiwa nezvokudya muzvitoro kuti vakwanise kutandara nemhuri asi zvinhu izvi zvanga zvisiri kuwanikwa semakore ose. VaKennedy Chigiji vanogara mumusha weWarren Park vaudzawo Studio7 kuti mumabhawa manga musiri kuwanikwa doro vachiti izvi zvazoita kuti vaswere varere. Vezvitoro vatataura navo vanoti zvinwiwa zvisingadhake pamwe nedoro zvawandirwa panguva ino yekisimusi sezvo vagara vachiwana zvinwiwa izvi zviri zvishoma kubva kumakambani anobika doro nezvinwiwa zvisingadhake izvi ayo ari kuchemawo kuti ari kushaya mari yekunze yekutenga zvinodiwa pakugadzirisa zvinwiwa izvi. VaGibson Rukobo, avo vanogara mumusha weGreendale, vanoti vatadzawo kushanyira hama dzavo kuUzumba sezvo vaswera vari mumutsetse wekutsvaga mafuta emotokari vaine mhuri yavo vachida kuenda kumusha. Mutungamiri wenyika VaEmmerson Mnangagwa, vakati dambudziko remafuta edzimotokari richapera mukupera kwemwedzi uno asi zviri kuitika zviri kuratidza kuti dambudziko iri riri kutotandavara. Zvichakadai, hurumende inoti veruzhinji vanofanira kumbotiwirira kwemakore mashomanana iyo ichiedza kugadzirisa kusamira zvakanaka kwakaita hupfumi hwenyika. No media source currently available 	https://www.voashona.com/a/zimbabwe-experience-low-key-xmas-in-three-decades/4715742.html
business	Hurumende Yofunga Kutengesa Makambani Ayo	Hurumende inoti iri kuronga kutengesa zvikamu zvehupfumi mumakambani ayo, kana kuti ‘parastatals’. Mutevedzeri wegurukota rezvemari nekurongwa kwehupfumi, VaTerrence Mukupe, vanoti izvi zviri kukonzerwa nekusapinza mari kwemamwe makambani ehurumende aya. VaMukupe vanoti hurumende inogona kuenda mberi ikatengesa kambani yese kwete zvikamu zvayo chete kana zvichinge zvakakodzera. Asi dzimwe nyanzvi munyaya dzehupfumi dzinoti zvavakuda kuitwa nehurumende kuda kupa makambani aya kuvanhu vanozivikanwa kare, kana avo vanodyidzana nehurumende. Sangano reZimbabwe Congress of Trade Unions rakagara richiti makambani ehurumende aifanirwa kuitwa makambani akazvimirira kuitira kuti ashande nemazvo. VaMukupe vati kutengeswa uku kuchaitwa pachena kune ani zvake ane mari kunyange havo vachaedza kubatsira zvizvarwa zveZimbabwe zvingada kutengawo zvikamu mukambani iyi kana kambani yose. “Pari zvino, hapana hurongwa hwekuti makambani aya ngaatengeswere vari muZimbabwe chete. Kana ave kuzoburitswa, kunokwanisa kutariswa kuti wauya uri munhu wemuZimbabwe, uri wemuno, unayo mari yako, unokwanisa kupiwa mukana nokuti uri mwana wemuZimbabwe asi chikuru ndechokuti tinoda kuti makambani aya atange kufamba,” VaMukupe vaudza Studio 7. Mamwe emakambani aya anosanganisira Air Zimbabwe, Zimbabwe Electricity Supply Authority, pamwe neNational Railways of Zimbabwe. Makambani mazhinji aya ane zvikwereti zvikuru kunyanya Air Zimbabwe iyo inonzi zvikwereti zvayo zvinosvika mazana matatu emamirioni emadhora. VaMukupe vanoti mamwe makambani akaita seZESA haagoni kutengeswa nekuti makambani akakoshera nyika nehurumende. No media source currently available 	https://www.voashona.com/a/zimbabwe-government-mulls-selling-shares-or-whole-parastatals-due-to-poor-performance-says-deputy-minister-of-finance-and-economic-planning-/4192433.html
business	Vamwe Varairidzi Vosiya Basa Vachinotsvaka Mabasa Matsva	Sangano rinomirira varairidzi vekumaruwa, re Amalgamated Rural Teachers Union of Zimbabwe, ARTUZ, rinoti hapana hurukuro dziri kuitwa pakati pehurumende nevarairidzi panyaya yekugadzirisa zvichemo zvevarairidzi. Mutungamiri weARTUZ, VaObert Masaraure, vaudza Studio7 kuti sangano ravo harisi kufara richiona vana vechikoro vachishaya mari yedzidzo, ukuwo varairidzi vachishaya mari yekuenda kubasa. VaMasaraure vati nhengo zhinji dzesangano ravo dziri kunyora matsamba ekuzivisa kusiya kwadzo basa dzichititi dzave kunotsvaka mamwe mabasa ekuita sezvo mihoro yavari kupiwa nehurumende isingakwani kuchengeta mhuri dzavo. Tatadza kubata gurukota rezvedzidzo, Muzvinafundo Paul Mavhima, kuti tinzwe divi ravo panyaya iyi. No media source currently available  	https://www.voashona.com/a/zimbabwe-some-teachers-abandoning-teaching-to-seek-other-jobs/5086605.html
business	Kunetsa kweMari Munyika Kwoita Kuti veMabhanga Vape Musvo weMasendi	Kuenderera mberi kwedambudziko rekushaikwa kwemari kumabhanga emunyika kunonzi kwave kupa kuti mamwe mabhanga ape vanenge vachitora mari dzavo kumabhanga mari dzinosvika zana remadhora pazuva dziri dzemusvo wemasendi gumi. Asi izvi zvinonzi hazvisi kuderedza kureba kwemitsetse kumabhanga, kunyange hazvo mabhanga ari kukwanisa kupa vanhu mari dzemusvo idzi. Nyanzvi mune zveupfumi, vachishanda nesangano reLabour and Economic Development Research Institute of Zimbabwe, Doctor Prosper Chitambara, vanoti chimwe chiri kuwedzera dambudziko remari munyika inyaya yekuti makadhi ekumabhanga haasi kukwanisa kushandiswa kumaruwa, uko vanhu vachiri kuda kushandisa mari chaiyo. Doctor Chitambara vanoti chikuru chiri kuita kuti dambudziko rirambe raita ndambirira sehosha yekurwere kushaya chivimbo munyaya dzezveupfumi hwenyika kuri kuitwa nevanhu. Doctor Chitambara vanoti vanokurudzira kuti dai hurumende yarasa ma bond note, yoshandisa mari yeRand yekuSouth Africa, zvimwe dambudziko remari raipera. No media source currently available 	https://www.voashona.com/a/zimbabwe-economy-cash-crisis-chitambara/4335585.html
business	Mauto, Vasori neMapurisa Voshandiswa Kumanikidza Varimi Kuti Vaendese Chibage kuGMB	Varimi vakawanda munyika vari kuchema chema nedanho rehurumende rekuti mauto, vasori nemapurisa pasi peJoint Operation Command vaone kuti vamanikidzwa kutengesa chibage kuGrain Marketing Board. Vakuru muhurumende vaudza Studio 7 kuti izvi zviri kuitwa sezvo zviri kutyirwa kuti kushaikwa kwehupfu kunogona kukonzera kusagadzikana munyika. Mutsamba yakanyorwa nemunyori mukuru mubazi rezvekurima Doctor John Basera kuGMB iri mumaoko eStudio 7, pachibage matani zviuru makumi matatu zvakohwewa kana kuti 30, 000 metric tonnes, matani zviuru zvishanu kana kuti 5000 metric tonnes chete ndizvo zvaendeswa kuGMB. Patabata VaBhasera vati tivatumire mibvunzo asi vange vasati vapindura. Hurumende yakadzika mutemo wechimbi chimbi weStatutory Instrument 145/19 kumanikidza varimi kutengesa chibage kuGMB kana paita goho shoma Mapurisa, mauto nevasori vari kunzi mutsamba iyi vaende kumapurazi vachiona kuti varimi havasi kuviga chibage here kana kutengesa pamukoto. Vanonziwo vaite maroad blocks kuona kuti hapana vari kutakura chibage zvisina mvumo yeGMB here. Asi nhengo yeparamende yakazvimirira vachimirira Norton vari murimi vaTemba Mliswa vashora zvikuru zviri kuda kuitwa nehurumende izvi. Vaudza Studio 7 kuti varimi vanoda kupihwa mari inoendererana nemari yavakashandisa pakurima. Vati zvekurimisa zvakaita sembeu nefotereza zvinotengwa nemadhora ekuAmerica.  No media source currently available Sachigaro weGrain Millers Association of Zimbabwe VaTafadzwa Musarara vakaudzawo Studio 7 kuti vainge vatenga chibage chinosvika matani zviuru mazana mana kana kuti 400, 000 metric tonnes kubva kuZambia neMalawi. Varimi vakawanda vari kuZambia vakatorerwa mapurazi muZimbabwe.. Kuyedza kugadzirisa nyaya yenzara, hurumende iri kuitawo misangano nebazi reUnited Nations reWorld Food Programme kuti ipihwe chikafu sezvo zvinhu zvakaita manyama amire nerongo. Munyori mubazi rezvemagariro evanhu VaSimona Masanga vanoti misangno iyi iri kuenderera mberi. WFP inoti kubva mwedzi uno kusvika muna Gumiguru, Zimbabwe inoda mari inosvika mamiriyoni makumi mashanu nematatu kana kuti US$53 million kubatsira vanhu mamiriyoni mashanu nezviuru mazana matatu kana kuti 5,3 million. 	https://www.voashona.com/a/6594408.html
business	Nyanzvi Dzozeya Bhajeti Raturwa naVaChinamasa	Zvakabuda mubhajeti neChina zviri kuratidza kuti vanhu vakawanda munyika vari kuramba vachirasikirwa nemabasa zvopa kuti vanonge svosve nemuromo. Kubva muna 2011, gurukota rezvemari, VaPatrick Chinamasa, vanoti vanhu vanopfuura zviuru makumi mashanu nevashanu varasikirwa nemabasa. Kunyange hazvo hurumende yakaparura gwaro rezvehupfumi reZimAsset ichivimbisa mabasa mamiriyoni maviri mumakore mashanu anotevera, zvinhu zvichakaita manyama amire nerongo. Asi nenyaya yekusagadzirisa zvematongerwo enyika uye kutyorwa kwekodzero dzevanhu, Zimbabwe ichiri kubatwa seyakageza negoka munyama zvopa kuti pashaye vekunze vanoibatsira nemari inosvika mabhiriyoni makumi maviri nemanomwe emadhora ekuti chirongwa ichi chishande. Mukuru wesangano reLabour and Economic Development Research Institute of Zimbabwe, Doctor Godfrey Kanyenze, vanoti hurumende inofanira kushanda nevashandi nevashandirwi mukugadzirisa zviri kunetsa munyika. Ukuwo nyanzvi munyaya dzezvehupfumi uye vaimbotungamira sangano reConfederation of Zimbabwe Industries, VaCallisto Jokonya, vanotiwo VaChinamasa vabaya dede nemukanwa nekunyatsotaura zvinoda kuitwa kuti hupfumi hugadzirike. No media source currently available   	https://www.voashona.com/a/zimbabwe-politics/2537229.html
business	Muzvare Dondo Votarisira Kuve kuMusangano weU.S. Leaders' Summit Uchange Uri muWashington, D.C., Svondo Rinouya	"Mukuru wesangano rinorwira kodzero dzemadzimai, rePhumulani Minnesota African Women Against Violence, Muzvare Comfort Dondo, vanoti vachange vachizeya nezvematambudziko ari kusangana nemadzimai munyika panyaya dzekutyorwa kwekodzero dzavo. Muzvare Dondo vanoti vachaita izvi kumucheto kwemusangano wevatungamiri veAmerica nemuAfrica, weU.S Africa Leaders’ Summit, uyo uchange uri muWashington DC svondo rinouya. Vanoti vachange vari kuita izvi panguva iyo chirongwa chemazuva gumi nematanhatu ekurwisana nemhirizhonga, kana kuti 16 Days of Activism Against Gender-Based Violence chichangopera, vachiti vari kuita izvi senzira yekuti nyaya iyi igare ichizeyiwa, kwete kungomirira mazuva echerechedzo chete. 'Tiri kutarisira kuti pachave nehurukuro dzakadzama dzichange dzichiitwa kumisangano iyi,""Muzvare Dondo vaudza Studio7. No media source currently available "	https://www.voashona.com/a/6869844.html
business	IMF Inoti Zimbabwe inofanira Kusunga Dzisimbe neKubhadhara Zvikweti Kuti Igadzirise Hupfumi	Bhanga guru rinokweretesa mari nyika dzepasi rino reInternational Monetary Fund, IMF, rinoti Zimbabwe inofanira kuzvipira kuvandudza zvinhu munyaya dzezvehupfumi kana ichida kubuda mumadhaka mairi. IMF inoti nyika inofanira kurwisa huori, kusimbisa dhora remunyika uye kuva nemazano ekuti ingabhadhare sei chikwereti chayo chinodarika mabhiriyoni gumi emadhora ekuAmerica kana kuti US$10 billion kune vekunze chete. Mumashoko kuvatori venhau, IMF inotiwo Zimbawe inofanira kuvawo nemazano anokwezva vemabhizimisi vekunze uye kugadzirisa nyaya dzemagariro evanhu nehutano munguva ino yekurwisa denda reCovid-19. Asi imwe nyanzvi munyaya dzezvemabhanga uye vari nhengo yeZanu PF, VaGilbert Muponda, vanoti Zimbabwe iri mugwara zvisinei nezviri kutaurwa neIMF. Vati izvi zviri kuonekwa kuburikidzwa nekuwanikwa kwemari yemunyika mumabhanga, musika wekutenga nekutengserana mari yekunze kuReserve Bank of Zimbabwe, RBZ, kugadzirwa kwezvivakwa nezvimwe. Vatiwo hupfumi hwenyika hauchadi vekunze vakawanda sezvo vanhu munyika vachirarama nekuzviitira mabasa avo emaoko anongoda kusimudzirwa. Asi nyanzvi munyaya dzezvezvepfumi, VaVictor Bhoroma, vanotiwo IMF yarova nemonemo vachitiwo zviri kutaurwa nebhanga iri ndizvo zvagara zvichitaurwa nevana veZimbabwe kuti huori hunofanira kumiswa uye hurumende haifanire kuramba ichikwereta mari ichikundikana kubhadhara. Zimbabwe ine zvikwereti kuWorld Bank, Paris Club neAfrican Development Bank izvo iri kutatarika kubhadhara zvopa kuti itadze kuwana zvimwe zvikereti. Zvikwereti izvi zviri kupa kuti nyika itadze kukwereteswa imwe mari. Vachipawo pfungwa dzavo, mukuru wesangano reCEO Africa Roundtable, VaOswill Binha, vati Zimbabwe inofanira kudyidzana nedzimwe nyika kwete kuda kuita kunge chitsuwa. Vatiwo vemabhizimisi vakawanda vekunze vanoteerera zvinotaurwa neIMF nekudaro hurumende haifanire kungoisa zvimiti munzeve ichiita zano ndega. Gurukota rezvemari, Muzvinafundo Mthuli Ncube, vanotiwo vari kutarisira kuti hupfumi hwenyika huchakwira nezvikamu zvinodarika zvinomwe kubva muzana kana kuti 7,4%. Asi IMF inoti inotarisira kuti hukwire nezvikamu zvinoti darikei zvitatu zvishoma kubva muzana kana kuti 3,1%. Mwedzi unouya, IMF inoti iri kuita musangano padandemutande neZimbabwe mukuyedza kuumba hwaro hwekuti patangwe chimwe chirongwa chekubatsira Zimbabwe neruzivo kana kuti Staff Monitored Programme. Chirongwa chakadai chakaitwa kusvika muna Kukadzi gore rapera asi IMF yakati Zimbabwe yainge yatora gwara risiri iro. No media source currently available   	https://www.voashona.com/a/imf-inoti-zimbabwe-inofanira-kusunga-dzisimbe-nekubhdhara-zvikweti-kuti-igadzirise-hupfumi/5894980.html
business	Bazi rezveHupfumi Rinokanzura maTender eParamende, Ukuwo Paramende Ichiti Yakabata Yega Huwori Uhwu Yakakanzura	Bazi rezvemari rakanzura hurongwa hwedare reparamende hwekuda kutenga makombiyuta kubva kune mamwe makambani maviri emunyika mushure mekunge zvaonekwa kuti mitengo yakatarwa yakanyanyisa, izvo zvinoratidza kuti pakaitwa zvehuwori. Tsamba yakanyorwa nemunyori mukuru mubazi rezvemari VaGeorge Guvamatanga kumunyori wedare reparamende, VaKannedy Chokuda nemusi weChitatu inoratidza kuti mushure mekunge bazi rezvemari ranzwa nezvema tender maviri aya rakatora matanho ekukanzura ma tender. Makambani akanga apiwa basa rekutengesera paramende makombiyuta ari mutsamba yavaGuvamatanga iyi anoti ye Blinart Investments P/L iyo yakanga yanzi iwanise ma laptop zana nemakumi manomwe nematatu, 173, yakanga yachaja mari inoita US$1 602 755.77, zvichireva kuti laptop imwechete yaitengwa nekutengo unoita US$9 264.00. Kambani yeMid-End Computers and Hardware (P/L) yakanga yanzi iwanise paramende makombiyuta makumi manomwe nemapfumbamwe, 79 erudzi rweDesktops aikosha US$243 052.36, zvichireva kuti kombiyuta imwechete yaitengwa nemari inodarika zvishoma zviuru zvitatu zvemadhora ekuamerica. Hatina kukwanisa kunzwa kubva kumakambani aya kana kubazi rezvemari. Asi paramende yaburitsawo mashoko ekuzviisa kure nenyaya iyi, ichiti ndiyo yakatotanga kuona kukwira kwemitengo yemakombiyuta iyi, izvo zvakaita kuti ibva yangokanzura ma tender aya. Tsamba yanyorwawo kune veruzhinji naVaChokuda inoti paramende inotarisisa zvikuru hurongwa hwezvose zvainotenga, uye chiitiko ichi mumwe mukana wekuti iwedzere nekusimbisa mashandiro ainoita. Sachigaro wekomiti yeparamende inoona nezvemari kana kuti Public Accounts Committee, VaBrian Dube, vari nhengo yebato reMDC, vanoti sekomiti yeparamende vanofadzwa zvikuru nekubatwa kwehuwori hwakadai, vachiti vose vane chekuita nenyaya iyi vanofanirwa kuongororwawo. No media source currently available 	https://www.voashona.com/a/6751797.html
business	Hondo Pakati peAir Zimbabwe neSouth African Airways Yoenderera Mberi	Hondo inotyisa yange yamuka pakati pekambani yeAir Zimbabwe neSouth African Airways inonzi haisati yanyatsopera zvopa kuti kufamba kwendege pakati penyika mbiri idzi kukanganisike. Kunetsana uku kwakatanga nemusi weChishanu zvakapa kuti ndege dzimbotadza kubhururuka zvichikonzerwa nenyaya yemamwe magwaro anonzi neSouth Africa ange asina kumira zvakanaka. Magwaro aya anonzi Foreign Operations Licenses. South Africa yakamisa ndege yeZimbabwe kubhururuka kubva kuJohannesburg ichienda kuHarare. Zimbabwe yakabva yamisawo ndege dzeSouth Africa kupinda kana kubuda munyika. Vanhu vazhinji vari kukanganiswa zvikuru mafambiro avo pakati penyika mbiri idzi. Gurukota rinoona nezvekutakurwa kwezvinhu VaJoram Gumbo vati mari iri kudiwa inosvika zviuru zvitatu pandege imwe chete. VaGumbo vati haina kuwanda uye makore ose vaingoshanda neSouth Africa pasina aiti anoda magwaro aya. Parizvino, ndege shoma ndidzo dziri kubhururuka pakati peZimbabwe neSouth Africa nyaya dzemagwaro aya dzichigadziriswa.  No media source currently available 	https://www.voashona.com/a/zimbabwe-matongerwo-enyika/3994643.html
business	Dare rePamusoro Rotonga Kuti Makurukota Ataurire Ruzhinji nezveMabhizimisi Avainawo	Dare repamusoro reHigh Court rinoti gurukota rezvemitemo VaZiyambi Ziyambi nemuchuchisi mukuru wehurumende, VaPrince Machaya vakatyora bumbiro remitemo nekutadza kwavakaita kudzika mutemo unosungira vakuru-vakuru muhurumende kubuditsa pachena hupfumi hwavo. Izvi zvinotevera chikumbiro chakasvitswa kudare nenhengo yeparamende inomirira Harare North, VaAllan Rusty Markham kuti bumbiro remutemo ritevedzerwe. Mutongi wedare repamusoro, VaJacob Manzunzu, nezuro vakatura mutongo wekuti VaZiyambi naVaMachaya havana kudzika mutemo unosungira vakuru-vakuru muhurumende kuti vaburitse pachena hupfumi zvavakati zvinopesana nezvavanosungirwa kunge vakaIta zviri mubumbiro remitemo renyika. Pasi pechikamu 198 (a) chebumbiro remitemo, paramende inofanira kudzika mutemo unoona kuti vakuru-vakuru muhurumende vaburitsa hupfumi hwavo pachena nguva nenguva nekutara zviga zvinofanira kuetevdzerwa nemakambani ehurumende pamwe nekurangwa kwevanenge vatyora mutemo uyu. Nokudaro, VaManzunzu vakapa VaZiyambi naVaMachaya mwedzi mitatu yekuona kuti mutemo uyu wadzikwa. VaMarkham vaudza Studio 7 kuti vari kufara zvikuru nemutongo uyu. VaManzunzu vakati zviri mubumbiro remitemo zvinofanira kuzadziswa uye hazvifanire kutora nguva kuzviita nekudaro vakakurudzira VaZiyambi naVaMachaya kuti vatore matanho ekuti mutemo unobata nyaya iyi wadzikwa. Mumiririri weHighfield West muparamende uye vari nhengo yekomiti yePublic Accounts mudare iri, VaHappymore Chidziva, vati chinhu chakakosha zvikuru kuti mutemo uyu udzikwe vachiti izvi zvinobatsira zvikuru mukurwisana nehuori uhwo hunonzi hwatambarara serunyemba munyika. Mukuru wesangano reTransparency International Zimbabwe, VaTafadzwa Chikumbu, vati zvakakosha kuti veruzhinji vazive kuti vatungamiri vavo vari kuwana sei mari dzavo kuti pasaite huori. Vanokokera bato reZanu-PF mudare reparamende VaPupurai Togarepi vaudza Studio 7 kuti mutemo unofanira kutevedzerwa asi vakati zvakakosha kuti nekune vamwe vemabhizimisi zviitwe kuti vasaite huori. VaMachaya vati titaure naVaZiyambi nezvenyaya iyi asi VaZiyambi vanga vasiri kudaira nharembozha yavo uye vanga vasati vapiundura mibvunzo yatavatumira kuti tinzwe kuti vachapikisa mutongo uyu here kana kuti kwete uye kuti matanho api avachatora. Asi pakunzwikwa kwenyaya iyi, vaviri ava vakaudza dare kuti kudzikwa kwemutemo uyu hachisi chinhu chinofanirwa kuitwa naivo chete vachiti vedare reparamende nedare remakurukota ehurumende vanofanirawo kuunzwa kudare kuti vazvipindurire sezvo vane chekuita nekudzikwa kwemutemo uyu. Hatina kukwanisa kutaura nemutauriri wedare reparamende, VaJacob Mudenda, sezvo vari kuRwanda kwavari kupinda mumwe musangano vachimirira paramende.  No media source currently available 	https://www.voashona.com/a/6795260.html
health	Huwandu hweVanhu Vari Kuongororwa Hutachiwana hweCoronavirus Munyika Hunoramba Huchikwira	Gurukota rezvehutano, Doctor Obadiah Moyo, vazivisa kuti munyika mave nevanhu vanosvika makumi manomwe nemakumi mana nemumwe vari kuongororwa kana vaine hutachiwana hwe coronavirus vanonzi vakabva kunyika dzine dambudziko rechirwere ichi. Dandemutande reTwitter rebazi rezvehutano razivisa kuti VaMoyo vataura mashoko aya pamusangano wemapazi akasiyanasiyana wekutarisa nezvegadziriro iripo pakudzivirirwa kwechirwere ichi kuti chisapararira munyika. Kanzuru yeguta reHarare inonzi yasarudzawo zvipatara zviviri zvinoti Wilkins neBeatrice Infectious Disease Hospital senzvimbo dzichashandiswa mukudzivirirwa kwechirwere ichi. Coronavirus inonzi yauraya vanhu vanosvika mazana mana nemakumi maviri nevanomwe muChina chete, kuchitiwo mumwe chete kunze kweChina, kunove kuPhilippines. Vamwe zviuru makumi maviri nemazana manomwe nevana vanonzi vabatwawo nechirwere ichi muChina chete. Studio7 yakundikana kubata gurukota rezvehuutano Doctor Moyo kuti tinzwe zvizhinji panyaya iyi. Asi gurukota iri rakaudza Studio7 mukupera kwesvondo kuti bazi raro rakagadzirira kurwisana nehutachiwana uhwu. Vakambove gurukota rezvehutano, uye vari munyori wezvehutano muMDC, Doctor Henry Madzorera, havaone sekunge hurumende yakagadzirira zvakakwana mukudzivirira hutachiwana uhwu sezvo vasati vambonzwa kana pave nevashandi vakadzidziswa kurwisana nedambudziko iri. Doctor Madzorera vanoti panofanirwa kutorwawo matanho akasimba ekuongorora vanopinda vachibva kunyika dzine chirwere ichi, pachiitwawo zvakare matanho ekuvarambidza kupinda muvanhu sezvo chirwere ichi chiri nyore kuparadzirwa muvanhu. No media source currently available 	https://www.voashona.com/a/zimbabwe-coronavirus-doctor-henry-madzorera/5275328.html
health	Chirwere cheCovid-19 Chodzoka Zvine Hukasha Apo Vakawanda Vamira Kuzvidzivirira	Bazi rezvehutano rinoti munhu mumwe chete akafa nechirwere cheCovid-19 muHarare nemusi weChina zvaunza huwandu hwevanhu vafa nechirwere ichi kusvika pamazana matatu ane gumi kana kuti 310. Nemusi weChitatu wakare vanhu zana nemakumi matanhatu nevana kana kuti 164 vakabatwawo nechirwere ichi. Vanhu vose ava havana nhoroondo yekubuda kunze kwenyika. Izvhi zvave kureva kuti huwandu hwevanhu vabatwa nechirwere ichi kusvika parizvino hwave zvuru gumi nechimwe zvine mazana mashanu nemakumi maviri nemaviri kana kuti 11, 522. Vanhu vapora kubva kuchirwere ichi vave zvuru zvipfumbamwe nemazana mashanu ane makumi mapfumbamwe nemapfumbamwe kana kuti 9, 599 mushure mekunge vamwe vanhu makumi mana nevashanu vapora nezuro. Vanhu vachiri kurwara churu chimwe chete nemazana matanhatu ane gumi nevatatu kana kuti 1, 613. Dzimwe nyanzvi munyaya dzezvehutano dziri kuyambira kuti chirwere ichi chadzoka kechipiri zvine mutsindo kana kuti second wave sezvo huwandu hwacho hwawedzera zvakanyanya. Mukuru wesangano rinorwira kodzero dzevarwere kana kuti Community Working Group on Health VaItai Rusike vanoti vanhu vakawanda havachaterere kurudziro yekuzvidzivirira kubva kudenda iri zvopa kuti vakawanda vabatwe nechirwere ichi. Zvichakadaro, mashoko atumirwa kuStudio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika mamiriyoni maviri nezvuru mazana mana, kana kuti 2,4 million vabatwa nechirwere cheCovid-19 muAfrica. Vanhu vafa vasvika zvuru makumi mashanu nemanomwe ane makumi mashanu nevanomwe kana kuti 57, 057. Vapora vadarika mamiriyoni maviri kana kuti 2 million. South Africa ndiyo ine vanhu vakawandisa vabatwa nekufa nechirwere ichi muAfrica yose. Huwandu hwevanhu vabatwa nechirwere che coronavirus pasi rose hwadarika mamiriyoni makumi manomwe nematatu ane zvuru mazana manomwe, kana kuti 73, 7 million. Johns Hopkins University yemuAmerica, iyo iri kuongorora kupararira kwechirwere ichi pasi rose, inoti muAmerica ndimo mune vanhu vakawandisa vabatwa nekufa nechirwere ichi. Vafa muAmerica vadarika zviuru mazana matatu ane zvuru zvitatu kana kuti 303, 000 kuchitiwo vabatwa nechirwere ichi vachidarika mamiriyoni gumi nematanhatu ane zviuru mazana manomwe kana kuti 16, 7 miillion. Pasi rose vanhu vafa nechirwere ichi vanodarika miriyoni imwe chete nezviuru mazana matanhatu, kana kuti 1, 6 million, asi vapora vachidarikawo mamiriyoni makumi mana nerimwe ane zvuru mazana manomwe. Vanhu vapora pasi rose vave mamiriyoni makumi mana nemanomwe ane zvuru mazana matatu kana kuti 47,3 million. No media source currently available  	https://www.voashona.com/a/chirwere-checovid-19-chodzoka-zvine-hukasha-ap-vakawanda-vamira-kuzvidzivirira/5701560.html
health	Huwandu hweVanhu Vave Kufa neCovid-19 Hunokwira Panguva Iyo Chirwere Chadzika Midzi Munyika	Bazi rezvehutano rakazivisa neMuvhuro kuti huwandu hwevanhu vafa nechirwere cheCovid-19 munyika hwasvika pamakumi masere kana kuti 80, zvichitevera kushaya kwevamwe gumi. Bazi iri rakatiwo huwandu hwevanhu vabatwa nechirwere ichi munyika yose hwakanga hwakwira kusvika pazviuru zvina nemakumi manomwe nevashanu, kana kuti 4 075, mushure mekunge vanhu zana nemakumi mashanu nevana, kana kuti 154 vawanikwa vaine chirwere ichi. Vanhu vapona kubva ku Covid-19 vanonzi vakanga vasvikawo pachiuru nemakumi mashanu nevanomwe, kana kuti 1 057. Vanhu vose vakawanikwa vaine chirwere ichi ndevaya vanonzi vagara vari munyika, vasina nhoroondo yekumbobuda munyika. Vanhu vanodarika chiuru nemazana maviri kana kuti 1 200, vanonzi vabatwa nechirwere ichi muHarare chete, izvo zvaita kuti rive dunhu ringanzi mwoyo wechirwere ichi pari zvino. Pasi rose Johns Hopkins University yemuAmerica inoti vanhu vanodarika mamiriyoni gumi nemasere nezviuru mazana matatu kana kuti 18,300 000 vabatwa nwechirwere ichi, icho chaurayawo vanhu vanodarika zviuru mazana matanhatu nemakumi mapfumbamwe nezvina nemazana manomwe, kana kuti 694 700. Nyanzvi mume zvehutano vari chiremba kuCharlotte kuNorth Carolina muAmerica, Dr. Simbiso Ranga, vanoti kukwira kwehuwandu hwevanhu vari kubatwa nechirwere ichi pamwe nekufa nacho zvinhu zvinoshungurudza zvikuru. Dr. Ranga vanoti izvi zvave kureva kuti vanhuwo zvavo pamwe nhurumende vanofanirwa kuongorora zvakare nzira dzavari kushandisa mukudzivirira kupararira kwechirwere ichi kuti vaone kana dziri kushanda sezvinotarisirwa. Vanokurudzirawo vanenge varasikirwa nehama dzavo kuburukidza nechirwere ichi kuti vatore matanho akasimba anoita kuti vasatapurirwe chirwere kubva kumufi, anosanganisira kusageza mufi, uye kupfeka nhumbi dzinodzivirira kutapuriranwa kwehutachiwana. No media source currently available 	https://www.voashona.com/a/zimbabwe-coronavirus-deaths-positive-cases-rise-dr-simbiso-ranga/5530051.html
health	Covid-19 Yoramba Ichiuraya Vanhu Vakawanda Munyika	Huwandu hwevanhu vari kufa pamwe nekubatwa nechirwere che Covid-19 huri kuramba huchikwira mazuva ose, izvo nyanzvi munyaya dzehutano dzinoti mucherechedzo mukuru wekukomba kwaita chirwere ichi munyika. Izvi zvinotevera kufakwevanhu makumi matatu nevatatu nezuro nekuda kwechirwere cheCovid-19, pamwe nekubatwa nechirwere ichi kwevanhu chiuru chimwe chete nemazana mana nemakumi mana nevaviri, 1 442, nezuro wakare. Nyanzvi munyaya dzezvehutano uye vakambove gurukota rezvehutano muhurumende yemubatanidzwa,Dr Henry Madzorera, vati kukwira kwehuwandu nekufa kwevanhu mucherechedzo mukuru wekudzika kwemidzi kwaita chirwere cheCovid-19. VaMadzorera vati chitsvambe chave kumumhu wese kuitira kudzivirira kupararira kwechirwere ichi. Imwe nyanzvi munya dzezvehutano uye vari mumiririri weChinhoyi mudare reNational Assembly, VaPeter Mataruse, vatiwo zvinoshungurudza kuti vanhu vari kuzara kundufu izvo zvinoita kuti vatapurirane chirwere ichi. VaMataruse vati veruzhinji vanofanirwa kutevedzera mitemo inobata Covid-19, uye vagare mudzimba. Mutauriri webazi rezvehutano, Va Donald Mujiri, vati bazi ravo riri kurwadziwa zvakanyanya nekufa kuri kuramba kuchiita vanhu munyika zvichikonzerwa neCovid-19. VaMujiri vakurudzirawo veruzhinji kuti vanobaiwa nhomba pamwe nekutevedzera mitemo yekudzivirira kupararira kwechirwere cheCovid-19 kusanganisira kupfeka mamasiki vakavhara mhuno nemuromo, kugeza maoko nguva dzose, kusaungana uye kumira mumitsetse vanhu vakatarangana. Hurumende yakazivisa nezuro kuti vanhu vafa nechirwere ichi munyika yose vava chiuru nemazana masere nemakumi mana nemumwe(1841), uye vanhu vabatwa nechirwere ichi vava zviuru makumi mashanu nezviviri nemazana matanhatu nemakumi matanhatu nevatatu, 52, 663. Vanhu vabayiwa nhomba yekutanga vakanga vava zviuru mazana manomwe nemakumi masere nezvisere nevana, 788,004, uye vabayiwa nhomba yepiri vakanga vava zviuru mazana mashanu nemakumi matanhatu nezvina nemazana manomwe negumi nevana, 564,714. Huwandu uhu hunotarisirwa kukwira nhasi manheru apo hurumende ichizivisa zvayawana nhasi. Hurumende inoti ine hurongwa hwekubaya vanhu nhomba yeCovid-19 vanosvika mamiriyoni gumi, kana kuti zvikamu makumi matanhatu kubva muzana. Asi nyanzvi munyaya dzehutano dzinoti pachine mutoro mukuru wekuti hurumende ibaye vanhu nhomba nehuwandu hwairi kutaura pachitariswa huwandu hwevanhu vabayiwa nhomba kusvika pari zvino. No media source currently available 	https://www.voashona.com/a/zimbaweans-worried-about-increase-in-covid-19-deaths/5952212.html
health	Hurumende Yozengurira Kudzinga Vashandi Vayo Vasati Vabayiwa Nhomba yeCovid-19 seZvayanga Yavimbisa	Vashandi vakawanda vehurumende vasati vabaiwa nhomba yekudzivirira Covid-19 neMuvhuro vakaenda kubasa zvisinei nemutemo wechimbi chimbi wehurumende wekuti vange vasati vabayiwa nhomba kusvika musi wa 15 Gumiguru vamire kuenda kubasa vachinziwo havasi kuzotambiriswa mari dzemihoro Gurukota rinoona nezvevashandi Muzvinafundo Paul Mavima vanoti hurumende haisi kuzodududza padanho iri kunyangwe ichitambira zvichemo zvevamwe vashandi vasati vabayiwa. Vati vanogara kunzvimbo dzisati dzasvika nhomba vanofanira kunge vabayiwa musi wa 31 Zvita usati wadarika. Vayambira vari kutsika madziro kuti vachadzingwa basa. Asi mutauriri wesangano rinomirira vashandi vehurumende reZimbabwe Conferderation of Public Sector Trade Union, VaGibson Mushangu vati hurumende haifanire kuita zano ndega panyaya iyi vachiti havasi kuziviswa kuti zvii zviri kuitwa kuvashandi. VaMushangu vati kunyange hazvo zvakakosha kuti vashandi vabaiwe nhomba kuti vazvidzivirira kubva kuCovid-19, hurumende inofanirawo kukoshesa kuwedzera vashandi mari dzemihoro. Mutungamiriri we Amalgamated Rural Teachers Union of Zimbabwe VaObert Masaraure, vaudza Studio 7 vati kunyangwe hazvo vari kukurudzira nhengo dzavo kuti dzibayiwe nhomba, parizvino vari kukurudzira nhengo dzisina kubayiwa kuti dziende kumabasa vachitiwo hurumende haisi kutarisa zvichemo zvavo. Mutungamiriri weProgressive Teachers Union of Zimbabwe, Doctor Takavafira Zhou, vaudza Studio 7 kuti pane dzimwe nhengo dzesangano ravo dzisina kuenda asi vakadzikurudzira kuti dziende kubasa mangwana. VaZhou vati pane zvikonzero zvakawanda zviri kuita kuti varairidzi vasabaiwe nhomba. VaZhou vati sekuziva kwavo, varairidzi vanodarika zviuru makumi matatu chete ndivo vega vabaiwa nhomba mbiri uye varairidzi vanodarika zviuru zana havasati vatambo baiwa nhomba yekutanga. Mutauriri mubazi redzidzo yepasi, VaTaungana Ndoro, vati bazi rehutano ndiro rinoziva kuti varairidzi vangana vakabaiwa nhomba asi vakati zvikamu makumi mapfumbabwe kubva muzana zvevarairidzi vese munyika zviri kuenda kubasa. Sangano guru revashandi reZCTU rakaenda kumatare richiti kumanikidza vashandi kubayiwa nhomba kutyora bumbiro remutemo asi nyaya iyi yakanzi haisi nechimbi chinbi nematare. Hurumende yakaburitsa mutemo wekuti vanhu vabayiwe kuburikidza negwaro rayo kana kuti Government Gazette. 	https://www.voashona.com/a/hurumende-yozengurira-kudzinga-vashandi-vayo-vasati-vabayiwa-nhomba-yecovid-19-sezvayanga-yavimbisa/6275428.html
health	Madzimai Ovhenekwa Chirwere CheGomarara PaChena kuMashonaland West	Mamwe madzimai ekuHurungwe mudunhu reMashonaland West vanoti havasi kuwana hutano hwakakwana sezvo vachifamba mitunhu yakareba kuenda kumakiriniki nezvipatara. Vachitaura panzvimbo yeKasimure kuHurungwe, apo panga pachitariswa madzimai kuti vane gomarara repamuromo wechibereko here, Amai Bertha Zhou vanoti madzimai akawanda ari kufa negomarara rechibereko kumamisha sezvo vasina mari dzekufambisa kuenda kunorapwa. Amai Zhou, avo vatariswa chibereko chavo icho changa chichivarwadza kwemakore matatu, vanoti zvirongwa zvakadai zvinofanirwa kuenda pazvikoro zviri pedyo nevanhu kwete kunzvimbo dzinokwirwa mabazi. Mumwe mudzimai atariswa nhasi, Amai Talent Katora, vanogara mumusha maVaNyarenda, vanoti vanonzwa kurwadziwa pasi peguvhu ravo izvo zvaita kuti vade kutariswa kuti vane gomarara repamuromo wechibereko here. Amai Katora vanoti vadzidzawo kuti mudzimai akapfeka mishonga yekudzora nhengo yesikarudzi yemudzimai mukana wekubatwa negomarara repamuromo wechibereko unenge wakakura. Mumwe mudzimai, Amai Maudi Sengwe, vanoti kunyange vakambotariswa gomarara makore maviri apera vatariswa zvakare nhasi vachiti vanoda kuve nechokwadi kuti havana kubata chirwere ichi mumakore maviri apfuura. Chirongwa chaitwa nhasi chekutarisa kana madzimai anegomarara, chaitwa nebazi rezvehutano, vakabatana nePopulation Services pamwe neNational Aids Council avo vari kuchecheudza varume munzvimbo dzavari kufamba. Parizvino vasvika nzvimbo dzinoti Batwa, Mauya neKasimure, mangwana vanenge vari kuMagunje vozopedzisira neChirundu neMugovera. No media source currently available 	https://www.voashona.com/a/zimbabwe-cancer-examinations-conducted-mashonaland-west-population-services-ministry-of-health-national-aids-council/4664401.html
health	VaMohadi Vokuridziva Vanhu Kuti Vasimbaradze Kuzvidzivirira Kubva kuCoronavirus	Mumwe mutevedzeri wemutungamiri wenyika VaKembo Mohadi nemusi weChina vakakurudzira vanhu kuti vangwarire kutapurirwa chirwere checovid19 icho chiri kubata vanhu vakawanda munyika nepasi rose. VaMohadi vanova sachigaro wekomiti yekurwisa chirwere ichi kana kuti Covid 19 Taskforce vainge vaine mamwe makurukota ehurumende vachishanyira kuChinhoyi University of Technology (CUT) vakakurudzira vanhu kuti vapfeke zvekuzvidzivirira muromo nemhuno kana kuti maface masks. VaMohadi vati chirwere cheCovid-19 chakaita kuti vanhu vamuke nekushandisa ruzivo rwavainarwo kupedza matambudziko ari munyika kusanganisira zvikwanisiro zvekudzivirira hutachiona hwecoronavirus. Asi mumwe mushandi anogadzira maface masks paCUT asina kuda kudomwa nezita anoti mari yavari kuhoreswa ishoma zvikuru zvichienzaniswa neyavari kuwana kana vatengesa zvavanenge vagadzira. Mushandi uyu anoti vari kupihwa mari zvichienderana nekuti vagadzira maface masks mangani achiti mari yakawanda yaakatambira madhora zviuru zvishanu-ZWL$5 000 asi anoti vakambotambira ZWL$300. CUT iri kugadzira maface masks zviuru zvitatu pazuva zvinovapa madhora zviuru mazana matanhatu pamwedzi ZWL$600 000 sezvo face mask imwechete ichitengeswa nemadhora makumi mashanu. Panyaya yekuti sei paCUT paine maface masks nemasanitizer akawanda zvimwe zvipatara zvichiti hazvina zvinhu izvi, mutauriri weCUT VaMusekiwa Tapera vanoti akatengwa kari akamirira kuzotorwa. VaTapera vatadza kuti taurira kuti vakambopihwa marii nehurumende yekutanga kugadzira zvikwanisiro zvinoderedza kutapuriranwa kwechirwere cheCovid-19. Mutevedzeri wemutauriri webato reMDC Alliance VaHlatshwayo vanoti zvinoshamisa kuti vamwe vana nevarikunyoresa bvunzo vari kushaya maface masks asi achigadzirwa muzvikoro. VaHlatshwayo vanotiwo zviri kuitika mukutenga zvikwanisiro zvinoratidza kuti huori hwatekeshera muhurumende. Vamwe vapinda musangano wanhasi vanoti hazvina kujeka kuti ndiani chaiye ari kuwana mari pakutengeswa kwezvikwanisiro zviri kugadzirwa muzvikoro kana zvichitadza kupanana zvikwanisiro. No media source currently available   	https://www.voashona.com/a/vamohadi-vokuridziva-vanhu-kuti-vasimbaradze-kuzvidzivirire-kubva-kucoronavirus/5486395.html
health	Vanhu Vakachengetedzwa kuBulawayo Vachiongororwa Covid-19 Vanoti Hurumende Iri Kuvabata neKuseri kweRuoko	Vamwe vevanhu vakachengetedzwa nehurumende kuBulawayo vachiongororwa kuti vane Covid-19 here kana kuti kwete, vanoti havasi kufara kuti vari kuramba vakaiswa mu quarantine iwo mazuva avo anobvumirwa nemutemo kunge vakachengetedzwa, akapera. Vanhu vataura neStudio7 vanoti vava nemazuva makumi maviri nematatu vari mu quarantine, asi hurumende haisi kuvaudza kuti vachanzi vaende kudzimba dzavo riini. Vanhu ava vanotiwo vari kushungurudzwa nemapurisa. Studio7 haina kukwanisa kunzwa kumutauriri wemapurisa, VaPaul Nyathi, sezvo nharembozha yavo yanga ichinetsa kubata. MuBulawayo munonzi mune vanhu vari kugara paBulawayo Polytechnic, nepaUnited College of Education vakabva kuBotswana mushure mekunge nyika iyi yadzosera zvizvarwa zveZimbabwe kumusha kwazvo pakatanga kunetsa chirwere cheCovid-19. Vamwe vevanhu ava vanoti vakamanikidzwa kubuda muBotswana, vamwe vakasiya midziyo yavo. Pavakabviswa kuBotswana, vanhu ava vakatanga vambogariswa paPlumtree High School, uye vanonzi vaisvika zana nemakumi mashanu nevatanhatu. Asi vakazoendeswa kuBulawayo senzira yekudzikisa kumanikidzana kwavanga vakaita kuPlumtree. Mumwe wevanhu vakabva ku Botswana vachiita zvekumanikidzwa musi wa 7 Kubvumbi, uyo asina kuda kudomwa nezita rake, anoti hurumende iri kuvabata nekuseri kweruoko. No media source currently available Asi munyori mubazi rezvekuburitswa kwemashoko, Va Nick Mangwana, vati hurumende yakamirira kuona zvakabuda muongororo yekuti vanhu ava vane chirwere cheCovid-19 here kana kuti kwete. VaMangwana vatiwo vanhu ava vanotarisirwa kuenda kumisha yavo munguva pfupi inotevera kana zvakabuda muongororo zvichiratifdza kuti havana hutachiwona hweCoronavirus. Zimbabwe yava nevanhu makumi mana vabatwa nechirwere cheCovid-19, uye vanhu vana, vakatoshaya nechirwere ichi. No media source currently available 	https://www.voashona.com/a/zimbabweans-quarantined-in-bulawayo-say-government-is-illtreating-them/5400460.html
health	Varwere Voburitswa Muzvipatara Sezvo Musina Vashandi	Chipatara chikuru chemuChinhoyi chavhara mawadhi akawanda nekuda kwekushomeka kwavana mukoti avo vari kuramwa mabasa nyika yose. Mukuru wechipatara ichi, VaCollet Mawire, vanoti vakamanikidzwa kuvhara mawadhi evarume nemadzimai evanorwara, medical ward, pamwe nemawadhi evarume nemadzimai evanorwara nezvinoonekwa, surgical ward nekuda kwekuramwa mabasa kwana mukoti vanosvika mazana matatu. VaMawire vanoti varwere vose vakaiswa muwadhi yemadzimai ari kutarisira kusununguka sedanho rekuti varapwe nanamukoti vashoma varipo. VaMawire vanoti kunyange zvinhu zvisina kumira zvakanaka pachipatara vanoti havasati vafirwa nevanhu zvine chekuita nekuramwa basa kwana mukoti. Vamwe varwere vakaburitswa muchipatara vari kushora danho ravana mukoti rekuramwa mabasa vachisiya vanhu vachirwara muchipatara. Mumwe murwere asina kuda kudomwa nezita anoti vana mukoti havafanirwe kukoshesa mari kudarika hupenyu hwevanhu. VaGilbert Tsomondo avo vanobva kuMhangura vatora baba vavo vaburitswa muchipatara vasina kunyatsopora. VaTshomomndo vanoti hurumende navana mukoti vanofanirwa kuwirirana nekuti varwere vasina mhosva ndivo vanofa. VaMawire vanoti pari zvino havana huwandu hwavana mukoti vari kudzidzira basa vari kuyamura muwadhi yakasanganiswa varwere. Varwere vakawanda vari kuburitswa vasina kupora vari kudzokera kumba uko vanoti vanogona kufa sezvo vasina mari yekuenda kunorapwa nanachiremba vakazvimirira. Vana mukoti vakatanga kukanda mapadza avo pasi nezuro vachiti hurumende yakavanyepera kuti ichagadzirisa zvinhu, asi iyo pasina chayiri kuita. No media source currently available 	https://www.voashona.com/a/zimbabwe-nurses-on-strike/4352219.html
health	Mutemo weBritain Unorambidza Vanobva kuZimbabwe Unonzi Unobata Vashanyi Chete.	Gweta vari chizvarwa cheZimbabwe uye vari nhengo yeZanu PF kuBritain, Doctor Simba Mavaza, vanoti danho rakatorwa nehurumende yeBritain rekumborambidza vanhu vanobva kuZimbabwe nedzimwe nyika dzekuchamhembe kweAfrica rakangonangana nevanhu vanenge vachida kushanyira nyika iyi, kwete vanenge vaine magwaro ekugara pamwe nekushanda muBritain. Doctor Mavaza vanoti zvizvarwa zveZimbabwe zvagara zviine mabasa azvo kana kudzidza muBritain, uye zvine magwaro ekuzvarwa enyika mbiri idzi zvakabatwa nemutemo uyu zviri kunze kweBritain zvinokwanisa kudzokera zvisina dambudziko kana zvichingokwanisa kuzadzisa zvinodiwa nemiutemo wekudzivirira kuparadzirwa kweCovid-19. Muzinda weBritain muZimbabwe wakazivisa kutanga kwesvondo rino kuti hurumende yawo yakadzika mutemo unomborambidza vashanyi vanobva kuZimbabwe pamwe nedzimwe nyika dziri kuchamhembe kweAfrica kupinda muBritain, senzira yekudzivirira kupararira kwechirwere cheCovid-19, icho chabata zvakasimba dunhu reSADC, kusanganisirawo neZimbabwe. Doctor Mavaza vanoti zvizvarwa zveZimbabwe zvakawanda zvichiri kunze kweBritain zviri kuda kunzwisisa nekujekeserwa pamusoro pemutemo uyu. Asi vanoti danho ratorwa neBritain iri rakanaka chose sezvo rcihidzivirira kupararira kwedenda ranetsa pasi rose iri. No media source currently available 	https://www.voashona.com/a/zimbabwe-diaspora-united-kingdom-bans-travellers-from-zimbabwe-dr-simba-mavaza/5735736.html
health	VanaChiremba Vanorwira Kodzero dzeVanhu Voramba Kuti Typhoid Iri Kudzikira muNyika	Sangano ranachiremba vanorwira kodzero dzevanhu, reZimbabwe Association of Doctors for Human Rights rinoti kunyange hazvo hurumende ichiti chirwere chemanyoka cheTyphoid chadzikira, humbowo hunoratidza kuti chirwere ichi chakateshera muguta reHarare nenzvimbo zhinji munyika. Vachitaura mushure mekuenda kuchipatara cheBeatrice Infecttious Hospital muHarare uko kuri kurapwa vanhu vanfungidzirwa kuti vanetyphoid, gurukota rinoona nezvehutano Dr David Parirenyatwa vakati kanzuru yeHarare pamwe nebazi ravo vakamisa kupararira kwechirwere ichi. Vakati pavanhu makumi mashanu vanofungidzirwa kuti vane typhoid kuchipatara ichi vazhinji vacho vaibva kuMbare uko kwashaya mwana ane makore gumi nematatu nechirwere ichi musi weKimusi. Asi munyori mukuru weZimbabwe Association of Doctors for Human Rights Dr Evans Masitara vati pane vanhu vakawanda zvikuru vari kubatwa neTyphoid muHarare nedzimwe nzvimbo munyika. VaMasitara vati vanhu vakawanda vari kuenda kuzvipatara zvakazvimirira uye vane humbowo hwekuti nyaya yetyphoid haizi kutaurwa nemazvo nebazi rezvehutano. Vanotiwo zvinosuwisa kuti vanhu vari kurwara nechirwere chinokwanisa kudzivirirwa uyewo vati vese vari kubata nezvirwere zvemanyoka vanofanira kuendesa kanzuru yeHarare nedzimwe dziri munzvimbo dzavanogara kumatare kuti varapwe pachena vachiti makunzuru ndiwo anebasa rekuona kuti vanhu vawana mvura yakachena uyewo kuti marara atakurwa. Asi mutauririri we kanzuru yeHarare, VaMichael Chideme vanoti kanzuru yavo iri kurapa vanhu vese vane zvirwere zvemayoka pachena. Humbowo kubva kubazi rezvehutano hunoratidzawo kuti mwedzi uno chete pane vanhu vanodarika zviuru gumi vakabatwa nezvirwere zvemanyoka munyika yese uye pane vanhu vana vakatofa nekuda kwezvirwere izvi munyika yese. Zvirwere izvi zvakwanda kuMashonaland Central neManicaland kozotiwo Mashonaland West, Harare neBulawayo. No media source currently available  	https://www.voashona.com/a/zimbabwe-hutano/3655766.html
health	Vamwe Vanhu Vaviri Vofa neCovid-19 kuManicaland	Bazi rezvehutano rinoti huwandu hwevanhu vafa nechirwere cheCovid-19 hwakwira kusvika pamakumi matatu nevatanhatu zvichitevera kufa kwemumwe murume nemudzimai kuManicaland nechirwere ichi nezuro. Vanhu vanosvika zana nemakumi mapfumbamwe nevaviri vakabatwa nechirwere ichi nezuro. Pavanhu ava, zana nemakumi masere nevapfumbamwe vakabatwa nechirwere ichi munyika, vamwe vaviri vakabva kuSouth Africa mumwe chete kuZambia. Kunyangwe hazvo chirwere checoronavirus chave kupararira zvakanyanya munyika, hurumende iri kutatarika kugadzirisa zvinhu muzvipatara zvapa kuti vashandi vemo kusanganisira vakoti navanachiremba vapinde mumwedzi wechipiri vachiramwa mabasa. Mutauriri wesangano ravanachiremba vakuru vemuzvipatara zvehurumende reSenior Hospital Doctors Association Dr Aaron Musara vanoti nemusi weChina vanenge vatangawo kuramwa mabasa nekuti hurumende yakundikana kugadzirisa zvichemo zvavo zvekuti vawedzerwe mari yemirhoro nekuwana zvikwanisiro zvekuzvidzivirira kubva kucoronavirus. No media source currently available Gurukota rinoona nezvemari Muzvinafundo Mthuli Ncube vakamboti hurumende yakagadzirira kuzeya nyaya yemihoro nevashandi asi kusvika parizvino zvienenge zvakona n’anga murapwa achida. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru mazana masere ane makumi mana nemana kana kuti 844, 000 vabatwa nechirwere checoronavirus muAfrica. Vanhu vafa vadarika zviuru gumi nezvinomwe ne mazana matanhatu anemakumi masere nevaviri kana kuti 17,682. Vapora vadarika zviuru mazana mana nemakumi masere nemapfumbamwe kana kuti 489, 000. Pasi rose, Johns Hopkins university inoti vanhu vanodarika mamiriyoni gumi nematanhatu ane zviuru mazana matatu kana kuti 16,3 million, kuchiti vafa vadarikawo zviuru mazana matanhatu nemakumi mashanu nechimwe kana kuti 651 thousand. America yave nevanhu vanodarika mamiriyoni mana nezviuru mazana maviri nemakumi matatu kana kuti vadarika 4, 2 thousand vabatwa nechirwere ichi. Vanhu vafa muAmerica vadarika zviuru zana nemakumi manomwe kana kuti 147,00.	https://www.voashona.com/a/vamwe-vanhu-vaviri-vofa-necovid-19-kumanicaland/5519680.html
health	Zimbabwe Yosimbaradza Mitemo yeCovid-19 Lockdown	Hurumende inoti yadzosa mitemo yose yakashandiswa pakatanga kubuda chirwere cheCovid-19 gore rapera sezvo huwandu hwevanhu vari kuramba vachibatwa pamwe nekufa nechirwere cheCovid 19 huri kuramba huchikwira munyika. Vachitaura nevatori venhau muHarare mushure memusangano wedare remakurukota ehurumende, gurukota rezvekubudiswa kwemashoko, Amai Monica Mutsvangwa, vakati hurumende yadzosa mirawu yose yekuona kuti vanhu vatevedzera zvose zvinodiwa kuitira kurwisa denda reCovid-19 iro riri kuramba richikura munyika. Vakati vanobatwa nemhosva yekutyora mitemo yakatanga kushandiswa gore rapera, vacharangwa zvakasimba, uye vane mabhizinesi anotyora mitemo iyi, vachatorerwa marezenisi avo. Amai Mutsvangwa vakatiwo pane vanhu vari kurwara nechirwere cheCovid-19 mazana matatu nemakumi mashanu nevapfumbamwe vari muzvipatara zvehurumende, avo vari kushandisa zvikamu makumi maviri nechimwe kubva muzana chenzvimbo dzakachengeterwa kuti dzishandiswe nevarwere veCivid-19 muzvipatara zvehuruymende. Amai Mutsvangwa vakati makurukota ehurumende akatenderera nzvimbo dzakasiyana siyana achiona nzvimbo dziri kusangana nematambudziko anosanganisira zvekushandisa, kushomeka kwevashandi vezvehutano, kushomeka kwemweya unobatsira kufema varwere, kana medical oxygen nezvimwe. Amai Mutsvangwa vakatiwo dare remakurukota rakurudzira kuti bazi rezvemari riwanise nechimbi chimbi mari inoita mamiriyoni mazana matatu nemakumi matanhatu nemasere kana kuti 368 million RTGS kuti ishandiswe mukuona kuti vanhu vatevedzera mitemo yeLockdown Asi munyori anoona nezvehutano muMDC Alliance, uye vakambove gurukorta rezvehutano muhurumende yemubatanidzwa, Doctor Henry Madzorera, vanoti matambudziko ari kutaurwa nehurumende akagara ariko huye hurumende ingadai yakagadzirisa matambudziko aya. VaMadzorera vanotiwo vanokatyamadzwa nehuwandu hwevarwere veCovid-19 vanonzi vari muzvipatara vachiti zvimwe zvipatara zvakatozara kare nevarwere ava. Zvipatara zvehurumende zvakawanda pamwe nedzimwe nzvimbo dziri kuchengeterwa varwere veCovid-19 dzinonzi hadzina mweya wekubatsira kufema, medical oxygen, varwere veCovid-19 vanenge varwarisa. No media source currently available 	https://www.voashona.com/a/zimbabwe-govt-imposes-original-lockdown-regulations/5956185.html
health	Kukwira kweHuwandu hweVane Covid-19 Kwoita Kuti Hurumende Ikurudzirwe Kuvheneka Vanhu Vakawanda	Bazi rezvehutano rakazivisa nemusi weChina kuti vanhu vanosvika zviuru zvitatu nemakumi mapfumbamwe nevaviri, kana kuti 3 092, vakabatwa nechirwere charura pasi rose cheCovid-19, uye huwandu hwevanhu vafa hwakakwira kusvika pamakumi mashanu nevatatu, kana kuti 53. Bazi iri rakazivisawo kuti huwandu hwevanhu vakanga vapora kusvika nezuro hwakanga hwave pavanhu mazana mapfumbamwe nemakumi maviri nevana, kana kuti 924. Vanhu vanosvika mazana maviri negumi nevatatu kana kuti 213, vakawanikwa vaine chirwere ichi pavanhu zviuru zvitatu nezana nemakumi mapfumbamwe nemumwechete, kana kuti 3 191, vakavhenekwa kuona kana vaine chirwere ichi. Dunhu reHarare ndiro riri pamusoro pahuwandu hwevanhu vane chirwere ichi, riine vanhu vanosvika chiuru nemakumi manomwe nevashanu, kana kuti 1 075, richiteverwa nedunhu reBulawayo, iro rine vanhu mazana masere nevashanu kana kuti 805 vabatwa nechirwere ichi kusvika nemusi weChina. Makambani akawanda munyika anonzi ari kumbovhara zvichitevera kuwanikwa kwevamwe vashandi vaine chirwere ichi. Nemusi weChitatu, kambani yemabhazi yeZUPCO, iyo inove ndiyo chete ine mvumo yekutakura veruzhinji munguva ino yemutemo unorambidza kufamba famba kwevanhu, yakazivisa kuti vashandi vayo gumi vakanga vawanikwa vaine chirwere ichi mushure mekuvhenekwa nevashandi vebazi rezvehutano. Izvi zvinonzi neimwe nyanzvi yezvehutano vari chiremba, Dr. Edgar Munatsi, hurumende inofanirwa kusimbisa hurongwa hwekutevera vese vakambosangana nevashandi ava pamwewo nevanho vose vari kuwanikwa vaine chirwere ichi, uyewo vose vanofamba nemabhazi eZUPCO vanofanirwa kuvhenekwawo kuti havana chirwere ichi here. Dr. Munatsi vanoti hurumende inofanirwa kutarisisa zvakare hurongwa hwayo hwekuti ZUPCO ndiyo chete inofanirwa kunge ichitakura veruzhinji munyika, kuitira kuti ibvumidzewo vamwe vane dzimotokari dzavo kutakurawo vanhu. Johns Hopkins University Hospital yemuno muAmerica inoti vanhu vanodarika mamiriyoni gumi nemanomwe nezviuru mazana matatu kana kuti 17.3 million vabatwa nechirwere ichi pasi rose, icho chaurayawo vanhu vanodarika zviuru mazana matanhatu nemakumi manomwe nezvitatu kana kuti 673,000 pasi rose. Dr. Munatsi vanoti kunyange hazvo huwandu hwevanhu vari kuongororwa kana vaine chirwere cheCovid-19 pazuva hwave kuwanda, hurumende inofanirwa kutokwinya kuti iwedzere kuitira kuti irwisane nechirwere ichi. No media source currently available 	https://www.voashona.com/a/zimbabwe-coronavirus-update-3092-doctor-edgar-munatsi/5525274.html
health	Nyanzvi muNyaya dzeHutano hwePfungwa, Doctor Nzuzu, Vobatsira Vane Matambudziko eZvinodhaka Vari kuZimbabwe	Chizvarwa cheZimbabwe chinogara muJacksonville mudunhu reFlorida muAmerica, Doctor Emmanuel Nzuzu, avo vanove nyanzvi munyaya dzehutano hwepfungwa pamwe nezvekubatsira vane dambudziko nezvinodhaka, vanoti vakazvipira kubatsira vane dambudziko rezvinodhaka vari kumusha. Doctor Nzuzu pari vari zvino vari kumusha kuZimbabwe uko vari kushanda nevanhu vane matambudziko ekutadza kusiya zvinodhaka zvakasiyanasiyana zvinosanganisira mbanje, mapiritsi nedoro, kuburikidza nekuita misangano. Doctor Nzuzu, avo vave nemakore anodarika gumi nemanomwe vachiita basa rekudzidzisa vane matambudziko nezvinodhaka kuburikidza nekushanda muzvipatara zvakasiyanasiyana pamwe nedandemutande ravo, vanoti vakaenda kuZimbabwe nekuona kukura kwedambudziko nezvinodhaka ravanoti rabata nyika. Vanoti kubva pavasvika kuZimbabwe muna Mbudzi, vaita misangano miviri muHarare, uye vane tarisiro yekuti vachange vachiita mimwe misangano kunze kweHarare. Doctor Nzuzu vanoti kune vanoda kubatsirwa vanokwanisa kuvabata panharembozha yavo yavari kushandisa muZimbabwe inoti + 263 776 505 052, kanawo kutsvaga bhuku ravo rakanangana nekubatsira vanenge vaine matambudziko ekukundikana kusiya zvinodhaka rinonzi, “How to Stay Sober”. Vanoda rubatsiro vanokwanisawo zvakare kuenda padandemutande ravo rinoti https://www.howtostaysober.info, apo vanhu vanogona kuenda vachiwana zvidzidzo zvekuti vangakwanise sei kusiya zvinodhaka. Doctor Nzuzu vakaberekerwa kuChipinge vakazoenda kuAmerica muna 2003. No media source currently available 	https://www.voashona.com/a/6876507.html
health	Nyanzvi yeHutano Yoyambira Kusimbiswa kweMitemo Inodzivirira Kupararira kweCovid-19 Kana Miganhu neSouth Africa Yavhurwa	Imwe nyanzvi mune zvehutano inoti kuderera kwehuwandu hwevanhu vari kuwanikwa vaine chirwere che Covid-19 munyika pamwe nevari kufa nacho chinhu chakanaka chose, asi izvi hazvifanirwe kuita kuti vanhu vavarairwe vokanganwa kuzvichengetedza. Doctor Mathew Nyashanu, avo vanodzidzisa zvehutano paNottingham Trent University kuBritain, vanotiwo hurongwa hweSouth Africa hwekuvhura miganho yayo hwakanakira vana veZimbabwe vagara vachipinda munyika iyi kunoita mabhindauko avo, asi vanhu vanofanirwa kurangarira kuti nyika iyi ndiyo ine vanhu vakawandisa muAfrica yose vabatwa pamwe nekufa nechirwere cheCovid-19. Doctor Nyashanu vanoti nekuda kwaizvozvo, panofanirwa kutorwa matanho akasimba ekuona kuti vese vachapinda munyika iyi vavhenekwa zvakasimba, uye vakachengetedzeka kuti vasanotapura chirwere ichi vachizodzoka nacho munyika vachizoparadzirawo kune vamwe. Vanotiwo hurumende inofanirwa kuti iwedzere huwandu hwevanhu vanovhenekwa pazuva, uyewo kuti igozodzivirira kuunganidzwa kwevanhu kumiganho vozopedzisira vatapurirana hutachiwana zvakare. South Africa yakazivisa kuti ichavhura miganho yayo musi wa 01 Gumiguru, unove mwedzi unouya kubvumidza vashanyi nevanoda kunoita zvebhizimusi munyika iyi, uye ichavhurawo nhandare nhatu dzichasvikira vanhu. Doctor Nyashanu vanoti nekuda kwekukwira kwehuwandu vave kubatwa zvakare neCovid-19 pasi rose, nyika dzakawanda dzinosanganisira Englad, Germany, France neAmerica dzave kusimbisa zvakare matanho ekudzivirira kutapuriranwa kwechirwere ichi. No media source currently available 	https://www.voashona.com/a/zimbabwe-covid-19-south-african-borders-to-open-dr-mathew-nyashanu/5596232.html
health	ZCTU Inoti Mashandiro eZUPCO Ari Kuisa Vanhu Munjodzi yeCovid-19	Munyori mukuru wesangano revashandi, reZimbabwe Congress of Trade Unions, VaJaphet Moyo, vanoti nyaya yekukundikana kuita basa kwekambani yeZUPCO kuchapa kuti chirwere cheCovid-19 chipararire zvakanyanya sezvo vanhu vari kugara vakaunga vakamirira kutakurwa. Bazi rezvehutano rinoti vanhu havafanire kuungana vakawanda kuitira kudzivirira kupararira kwechirwere cheCovid-19 chotanga kupararira zvekare zvine mutsindo.Vanhu vakawandisa vanotarisirwa kuungana vanenge vari makumi matatu asi pari parufu chete. Hurumende yakabvisa makombi ose mumugwagwa ichiti vanoda kushanda vanofanira kushanda pasi pekambani yeZUPCO asi vakawanda vacho vanoti kambani iyi haibhadhare. Mutungamiri wenyika, VaEmmerson Mnangagwa, vakatiwo vemakombi vainge vokonzera njodzi mumigwagwa nekudaro vaifanira kubviswa. Mukuru wekambani yeZUPCO, Engineer Evaristo Madangwa, vakaudza bepanhau reSunday Mail kuti vanoda mabhazi zviuru zviviri kuti vashande zvakanaka asi ikozvino vane mazana maviri nemakumi matanhatu nemaviri chete.Vanotiwo mwedzi uno vari kutarisira mamwe mabhazi kubva kuBelarus. No media source currently available 	https://www.voashona.com/a/zimbabwe-zctu-fears-zupco-shortcomings-might-be-helping-covid-19-spreading/5932101.html
health	Vamwe Vanoti VaMnangagwa Vakaita Zano Ndega paMitemo yeKudzivirira Covid-19	Dzimwe nyanzvi munyaya dzezvehutano dzinoti mimwe mitemo yakatarwa nemutungamiri wenyika VaEmmerson Mnangagwa nemusi weChipiri yakananganga nekudzivirira kupararira kwemhando itsva yeCovid-19 inonzi omicron inoratidza kuti havana kutanga vataura nevane ruzivo nezvehutano. VaMnangagwa vakazivisa nyika kuti vashanyi vose kusanganisira zvizvarwa zveZimbabwe vanofanira kuvhenekwa hutachiona hweCovid-19 panhandare yendege, kuitwa izvi kunoda madhora makumi matanhatu ekuAmerica. Vanenge vapinda munyika vanonzi vanofanira kugara pavo vega kwemavhiki maviri vachibhadhara mari dzavo. Vanhu vave kunzi vagare mudzimba kubva nenguva dza9 manheru kusvika na 6 mangwanani. VaMnangagwa vanoti izvi vari kuzviitira kuti nyika idzivirire kupararira kwemhando itsva yeCovid-19 iyi. Vaimbova gurukota rezvehutano Dr Henry Madzorera vaudza Studio 7 kuti zviri kuitwa nehurumende hazvibatsire vachiti kuungana pavanhu zvikuru mumabhazi neparufu. Mukuru wesangano rinorwira kodzero dzevanhu munyaya dzezvehutano reCommunity Working Group on Health VaItai Rusike vaudza Studio 7 kuti zvimwe zvakaitwa naVaMnagangagwa zvinoratidza kuti vange vasina kutaura nenyanzvi sezvo zvichinetsa kuzadzikisa. Vati Zimbabwe haina nzvimbo dzakakwana dzekuti vanhu vagare mavhiki maviri vari voga uye vati kuti vanhu vanzi vamire kufamba nenguva dzepfumbamwe manheru zvinonetsa nekuti hakuna mabhazi ekufambisa.. Zvichakadaro, mumashoko kuvatori venhau, nyanzvi munyaya dzezvehutano dzinoti zvichatora mavhiki akawanda kuti dzizive kuti mhando itsva iyi yakamira sei. Imwe kambani inogadzira nhomba yenstraZeneca inoti yatotumira nyanzvi kuBotswana neEswathini kuti dzitange kuita tsvakiridzo yezvemhando itsva iyi. Mamwe makambani anoti Johnson, Pfizer neModerna anoti atangawo kuita tsvakiridzo dzezvemhando itsva iyi. No media source currently available 	https://www.voashona.com/a/vamwe-vanoti-vamnangagwa-vakaita-zano-ndega-pamitemo-yekudzivirira-covid-19/6334880.html
health	USAID Yopa Rubatsiro Kune veChidiki Vanorarama neHutachiona hweHIV	Vechidiki vanorarama nehutachiona hweHIV/AIDS vatambira nemufaro mari yerubatsiro yapiwa kusangano rakazvimiririra reAfricaid Zvandiri nesangano nebazi rehurumende reAmerica reUnited States Agency for International Development. Africaid yapiwa mamiriyoni makumi maviri emadhora kuti ishandise muzvirongwa zvevechidiki munyaya dzeHIV/AIDS. Mumwe wevechidiki vari kurarama nehutachiona hweHIV/AIDS achishanda neAfricaid, Tanyaradzwa Vinho ati mari yavawana iyi ichavabatsira kupa dzidziso kune vechidiki munyaya dzechirwere ichi. Izvi zvatsigirwa naVengai Hadji ane makore makumi maviri nematatu anoraramawo nehutachiona uhu. Hadji ati shuviro yake ndeyekuti vechidiki vanorarama nehutachiona hweHIV/AIDS vadzidziswewo mabasa ekuzviraramisa muhupenyu sezvo vamwe vavo vari nherera. Mumwe anoona nezvekufambiswa kwemabasa muAfricaid, Amai Martha Maodzeke vaudza Studio 7 kuti vane chivimbo chekuti mari yavapiwa ichavabatsira kuvandudza hupenyu hwevechidiki munyaya dzeHIV/AIDS. Amai Maodzeke vati kubva mumatunhu matanhau avange vachishanda vanenge vawedzera kusvika pamakumi maviri nemaviri. Vanomirira sangano reUnited States Agency for International Development kana kuti USAID muZimbabwe Amai Stephanie Funk vati vanofadzwa nebasa reAfricaid iro ririkupa tarisiro kune vechidiki munyaya dzeHIV/AIDS. Mari yekubatsira vechidiki iyi inouya panguva iyo gwaro reongororo rakabudiswa United Nations Programme on HIV and AIDS kana kuti UNAIDS riri kuburitsa pachena kuti kunyange hazvo ndufu dzine chekuita neHIV/AIDS dziri kuderera kubva mugore ra2005, vechidiki vari pakati pemakore gumi nemashanu nemakore makumi maviri nemana vari kusarira munyaya dzekuongororwa ropa nekuwana mishonga yeHIV/AIDS.  	https://www.voashona.com/a/zimbabwe-matongerwo-enyika/3980419.html
health	United Nation Population Fund Yokurudzira Zvirongwa Zvekubatsira VeChidiki Kuti Vasatapurirwe HIV	Bazi reUnited Nation Population Fund kana kuti UNFPA riri kukurudzira kuti mabasa ekuti vechidiki vasatapurirwe chirwere cheHIV asimbaradzwe kuitira kudzikisa huwandu hwevari kutapurirwa kana kuti prevalence rate huri pazvikamu gumi nezviga zvitanhatu kubva muzana kana kuti 14,6%. Vachitaura mushure memusangano nemukuru wenational Aids Council Dr Tapuwa Magure, mukuru weUNFPA munyika Dr Ester Muia vakati kuderedza kupararira kwechirwere ichi, zvakakosha kuti vose vari mubasa iri vashande nevechidiki. VaMagure vakati hurumende yakazvipira kuzadzikisa kurudziro iyi. Mutauriri weNational Aids Council Amai Tadiwa Nyatanga-Pfupa vati sangano ravo rine zvirongwa zvakawanda zvekubatsira vechidiki. No media source currently available  	https://www.voashona.com/a/zimbabwe-matongerwo-enyika/4394269.html
health	Kanzuru yeGuta reHarare Inotara Nzvimbo dzeKubaira Vanhu Nhomba yeCovid-19	Kanzuru yeguta reHarare yazivisa kuti ine nzvimbo makumi matatu neimwe, kana kuti 31, dzayakatara dziri mumisha inogara vanhu kuti dzinge dzichibairwa nhomba yekudzivirira Covid-19. Mutauriri wekanzuru yeHarare, VaMichael Chideme, vanoti kanzuru yavo, ichishanda nebazi rehutano, yakatora danho iri senzira yekurerutsira veruzhinji kuti vasafamba mitunhu yakareba kunobaiwa nhomba, uyewo kuitira kurerutsa dambudziko rekuungana kwevanhu vave kuda kubaiwa nhomba pari zvino. Nzvimbo dzaziviswa nekanzuru dzinoti: Braeside FHS Clinic, Hatfield Satellite Clinic, Sunningdale Satellite Clinic, Waterfalls Satellite Clinic, Tariro Satellite Clinic, Rutsanana Polyclinic, Western Triangle Satellite Clinic, Glenview Satellite Clinic, Glen View Polyclinic, Glen Norah Satellite Clinic, Budiriro Polyclinic. Budiriro Satellite Clinic, Mufakose FHS Clinic, Kambuzuma Polyclinic, Kuwadzana Satellite Clinic, Kuwadzana Polyclinic, Warren Park Polyclinic, Rujeko Polyclinic, Belvedere Satellite Clinic, Mabelreign Satellite Clinic, Marlborough Satellite Clinic, Avondale Satellite Clinic neMt. Pleasant Satellite Clinic. Mbare Polyclinic, Hatcliffe Polyclinic, Borrowdale Satelite Clinic, Highlands FHS Clinic, Eastlea FHS Clinic, Greendale FHS Clinic, Mabvuku Satelite Clinic, pamwe chete neHighfields Polyclinic. VaChideme vazivivasawo kuti zvipatara zviviri zvehurumende zvinoti Parirenyatwa Central Hospital neSally Mugabe Central Hospital, uyewo zvakazvimirira zvoga zvinoti Cimas Borrowdale Clinic ne Health Point zviri kubairwawo nhomba yekudzvirira Covid-19. Panyaya yekuti vamwe vari kutadza kubaiwa nhomba ivo vaswera vari mumitsetse, VaChideme vanoti dambudziko riripo nderekuti vakoti vaita vashoma zvichienzaniswa nehuwandu hwevanhu vari kubuda vachida kubaiwa, asi vanoti vanotarisira kuti dambudziko iri richagadzisirwa nekukasika. Vanovimbisawo kuti makirinika avo ane nhomba inokwanira vanhu vose vachiti vachawaniswa zvakare nehurumende imwe yenhomba mamiriyoni maviri yapinda munyika. No media source currently available 	https://www.voashona.com/a/zimbabwe-city-of-harare-announces-covid-19-vaccination-centres-nichael-chideme/5958166.html
health	Vanhu Vakawanda Vofa Munjodzi dzeMumigwagwa	Mutauriri wemapurisa, Chief Supritendent Paul Nyathi, vanoti vanhu makumi mana nevasere vashaya kubva musi wa 15 Zvita kusvika pari zvino munjodzi dzemumigwagwa. Masvingo ndiyo inonzi ine vanhu vakawandisa vashaya munjodzi dzemumugwagwa vanove gumi nevana. Kune vamwe vanonzi vashaya vakawanda kuMatabeleland South neMidilands. Mapurisa anoti pane njodzi mazana manomwe negumi nemasere dzitika pari zvino zvichienzaniswa nemazana mashanu nemakumi mapfumbamwe nemapfumbamwe. Vanhu vakuwara gore rino vanosvika mazana mashanu zvichienzaniswa nemazana maviri nemakumi matanhatu nevana gore rapera. Mapurisa anoti kusatyaira zvakanaka ndiko kwopa kuti njodzi dzirambe dzichiwanda.	https://www.voashona.com/a/2572545.html
health	Mvura Yonetsa Vagari vekwaGutu kuMasvingo	Vagari vakawanda kwaMpandawana kwaGutu vanoti vari kutyira kubatwa nezvirwere zvakaita seCholera sezvo vave nemasvondo anodarika matatu vasina mvura mudzimba dzavo zvichinzi mushina unopomba mvura wakafa. Vagari vanoti vakaudzwa nebazi reZinwa rinovapa mvura kuti kune mishina yakafa kudhamu rinopombwa mvura asi havafari nenguva yareba yatorwa dambudziko iri risina kugadziriswa. Vagari vemumisha yeve ruzhinji yakaita seku Hwiru nekuGona vanoti nekushomeka kwemvura vave kushandisa mvura yemumatsime asina kuvharwa pamwe nezvikova iyo iri kukanganisa hutano hwavo. Sachigaro wesangano rinomiririra vagari reGutu United Residents and Rate Payers Alliance, VaLloyd Mufudze, vanoti vagari vazhinji vave kugara vachinzwa midumbu nekushandisa mvura yakasviba yemumatsime.\n\nMumwe mugari wemumusha weGona, VaTafunga Mamombe, vanoti kushaikwa kwemvura kwenguva refu kwave kutyorwa kodzero dzavo. VaMamombe vati vakaudzwa kuti mushina uchagadziriswa nekukurumidza asi nanhasi chabuda hapana. Vamwe vagari vari kupomera kanzuru yeGutu, mhosva yekusaita hany’a nedambudziko ravo nekusunda bazi reZinwa kuti rigadzirise dambudziko iri. Asi mukuru webasa mukanzuru yekwaGutu, VaAlexender Mutembwa, vaudza Stduio 7 parunhare kuti dambudziko iri riri kuZinwa, ivo havana simba rekuvamhanyisa kuti vagadzirise. Kanzura veward 34 maMupandawana, VaBernard Chimwango, vanoti vakambozama kutaura ne Zinwa kuti igadzirise zviri kunetsa, asi bazi iri riri kuisa zvitanda munzeve.\n\nAsi mutaururi weZinwa, VaTsungirai Shoriwa, vati vane hurombo nekutadza kugadzirisa dambudziko iri, asi vati riri kugadziriswa nechimbi chimbi. Vagari vanoti dambudziko remvura rinotyirwa kuti ringango wedzera kupararira kweChirwere cheCovid-19 icho chinokurudzirwa kushandiswa kwemvura yakakwanda uye yakachena. No media source currently available 	https://www.voashona.com/a/gutu-residents-go-without-water-for-weeks/5701968.html
health	Chirwere cheCovid-19 Chonetsa Mumajeri	Bazi rinoona nezvekuchengetwa kwevasungwa mumajeri reZimbabwe Prisons and Correctional Services, ZPCS, raramba kuzivisa huwandu hwevasungwa vakabatwa nechirwere cheCovid-19 munyika panguva iyo vane ruzivo nezviri kuitika mumajeri vari kuti dambudziko reCovid-19 ranetsa zvikuru mumajeri ari munyika. Vakafanobata chigaro chemutauriri weZPCS munyika, VaPeter Chaparanganda, avo vakanga vavimbisa kutipa huwandu hwevasungwa vane chirwere cheCovid-19, vadududza nhasi vachiti tipihwe nachiremba mukuru wemajeri, Dr Evidence Gaka. VaChaparanganda varamba kutipa nhamba dzaDr Gaka vachiti vanoda\nkutanga vataura navo asi vazodzima foni yavo vasati vatipa nhamba\ndzacho. Asi svondo rakapera Dr Gaka vakaudza bepa nhau reHerald kuti vari\nkushushikana nehuwandu hwevasungwa vari kubatwa mumajeri nechirwere cheCovid-19 vachiti muChinhoyi vasungwa gumi nevatatu vainge vabatwa nechirwere ichi. Mutauriri weZPCS mudunhu reMashonaland West, VaPeter Kondowe,vati\nmumwe musungwa abatwa nechirwere cheCovid-19 zvakwidza huwandu kusvika pagumi nevana. Kunyange nzvimbo inochengeterwa vasungwa muChinhoyi iine vasungwa gumi nevana vabatwa nechirwere cheCovid-19, vashandi vepo vanoti huwandu uhwu hunogona kunge hwuri pamusoro sezvo manhamba evasungwa vanenge vabatwa nechirwere ichi asingaziviswe kune vashandi vose. Kusaburitswa kwemanhamba kunonzi kwakamboita kuti vamwe vashandi\nvarambe kukwira motokari imwechete nevasungwa kuenda kumatare\nedzimhosva vachiti vanofamba netsoka sezvo pari pedyo vachityira\nkutapurirana chirwere cheCovid-19. Asi zvinonzi vakazokwira motokari imwechete mushure mukunge vashandi\nvayambirwa kuti vakatizwa nevasungwa vachaiswa panguva yakaoma. VaKondowe vati vanofunga kuti huwandu hwevasungwa vari kubatwa\nnechirwere ichi hwakawanda muChinhoyi nekuda kwekuti matare\nedzimhosva ekuKaroi akambovharwa vasungwa vakawanda vakaendeswa\nkuChinhoyi.\n\nPanyaya yenhomba yekudzivirira chirwere cheCovid-19, VaKondowe vati\nvasungwa, vanochengeta vasungwa, pamwe nemhuri dzavo vanosvika makumi mashanu nevana vakabayiwa nhomba pazororo reEaster chete. Pajeri reMutimurefu rekuMasvingo zvinonzi kune vasungwa makumi manomwe nevasere vakabatwa chirwere cheCovid-19 masvondo maviri akapfuura. Zvinonzi mujeri reRemand muHarare vasungwa vakawanda vari kurwara\nnechirwere cheCovid-19 zvekuti vaimbove meya weguta reHarare, VaJacob Mafume, vakabata chirwere ichi pavakambosungwa vakaendeswa kuremand mwedzi mishoma yapfuura. Mukuru wesanganore Zimbabwe Association for Crime Prevention and\nRehabilitation, VaEdison Chihota, vati vari kushushikana\nnevasungwa vari kubatwa nechirwere cheCovid-19 vachiti hurumende\ninofanirwa kuburitsa vamwe vasungwa sezvayakavimbisa. VaChihota vati vasungwa vanofanirwa kubayiwa nhomba nekukurumidza\nsezvo vachipinda nekubuda nguva dzose mujeri. Izvi zvinotsigirwa nevaimbove gurukota rezvehutano, Dr Henry Madzorera,\navo vanoti vasungwa vanopara mhosva diki vanofanirwa kubhadhariswa\nfayindi uye kuti vasungwa vapihwe mukana wekubhadhara mari yechibatiso kuitira kuti vatongwe vachibva kumba.\n\nHurumende yakazivisa kuti pane vasungwa vanosvika zviuru makumi maviri nezviviri kana kuti 22 000 mumajeri anofanirwa kunge ayine vasungwa zviuru gumi nezvisere kana kuti 18 000. Tatadza kubata gurukota rezvemitemo, VaZiyambi Ziyambi, kuti tinzwe kuti\ndanho rehurumende rekudzikisa huwandu hwevasungwa mumajeri richaitwa riini. Bazi rezvehutano rakazivisa nezuro kuti vanhu zviuru zvitanhatu nezana\nnemakumi mashanu nevanomwe kana kuti 6157 vakabayiwa nhomba yekutanga nezuro izvo zvakasvitsa huwandu hwevanhu vabayiwa nhomba yekutanga pazviuru zana nemakumi maviri nezvitatu zvine mazana mana nemakumi mashanu nevana kana kuti 123 454.\n\nBazi iri rakazivisawo kuti nezuro hapana munhu akafa nechirwere\ncheCovid-19 izvo zvakaita kuti vanhu vafa nechirwere ichii varambe vari\nchiuru chimwechete nemazana mashanu nemakumi maviri nevashanu kana kuti 1525. Vanhu gumi nemumwe chete vakabatwa nechirwere ichii\nnezuro izvo zvakasvitsa huwandu hwevanhu vabatwa nechichere cheCovid-19 pazviuru makumi matatu nezvitanhatu nemazana mapfumbamwe nemakumi matatu nevana kana kuti 36 934.\n\nVanhu vachiri kurwara nechirwere ichi vava mazana matanhatu nemakumi\nmashanu nemumwechete kana kuti 651.	https://www.voashona.com/a/zimbabwe-prisons-downplaying-covid-cases/5842932.html
health	Chimwe Chirwere Chakafanana neCovid-19 Chinonzi Chatangidza Kubata Vana	Vanachiremba vanoti chimwezve chirwere chavanoti chakaita se Covid-19 asi chakanangana nevana, chave kunetsa mumatunhu mazhinji muAmerica neku United Kingdom. Matunhu gumi nemashanu muAmerica anoti arikuongorora chirwere ichi, icho chiri kubata vana asi chisati chazivikanwa zvakakwana, vachiti chirwere ichi chakaita se coronavirus. Gavhuna vedunhu reNew York, VaAndrew Cuomo, vanoti vezvehutano mudunhu reNew York vawana vana vanopfuura zana vanechirwere ichi, icho chinonzi chakafanana nechimwezve chirwere chinonzi Kawasaki Desease. Vati magavhuna ematunhu gumi nemashanu muAmerica vave kuongororavo chirwere ichi mumatunhu avo. VaCuomo vati avo vane vana vakamboenda padyo nemunhu ane Covid-19 masvondo apfuura, vanofanirwa kuziva kuti iyi iyambiro uye vanofanirwa kuenda nemwana kuna vanachiremba nekukurumidza. Vana vatatu vane makore mashanu, makore manomwe neumwe ane makore gumi nemasere vatofa nechirwere ichi mudunhu reNew York. Vachipa humbowo mberi kweparamende ye America nemusi weChipiri, chiremba vanoona nezvezvirwere zvinotapuriranwa, Dr Anthony Fauci, vakayambira hurumende nemagavhuna mu America kuti vangwarire chirwere chave kutanga kuonekwa muvana, vachiti chirwere ichi chinoratidza sekuti chine hukama necoronavirus. Vanachiremba kuUnited Kingdom ndivo vanonzi vakatanga kuona chirwere ichi, vachichifananidza nechirwere chinonzi Kawasaki Disease, chirwere chakaipisisa kuvana vanenge vambobatwa nezvimwe zvirwere. Tabvunza nyanzvi mune zvehutano, Doctor Frenk Guni, kuti varondedzere pamusoro pechirwere ichi chanangana nevana vadiki. No media source currently available 	https://www.voashona.com/a/zimbabwe-ny-governor-andrew-cuomo-warns-of-covid-19-like-disease-that-attacks-children/5419240.html
health	Chirwere cheMapapu muVana Vadiki Chinonzi Chabata Guta reHarare	Bepanhau reHerald rinoti muHarare maita chirwere chemapapu chiri kubata vana vadiki, pachibudawo mashoko ekuti chipatara chevana vadiki chemunyika cheHarare Children's Hospital, icho chiri paHarare Central Hospital, chiri kukundikana kubatsira vana vose vari kuendeswa pachipatara ichi. Chipatara ichi chinonzi hachina michina inodiwa mukubatsira kuti vana ava vakwanise kufema. Bepanhau iri rinoti nezuro vana vanosvika zana nemakumi mana vaive vatambirwa pachipatara ichi vachinetsekana nechirwere ichi. Mazuva mashoma adarika, hurumende yakazivisawo kuti zvipatara zvayo hazvichina oxygen, izvo zvinonzi zvakaita kuti chipatara chevana cheHarare Children’s Hospital chimbovhara zvimwe zvikamu zvacho. Mutauriri wesangano ravanachiremba vanorwira kodzero dzevanhu, reZimbabwe Doctors for Human Rights, Doctor Fortune Nyamande, vanoti kushaikwa kwe oxygen munyika kuchatowedzera dambudziko rechirwere chemapapu chanetsa muguta guru renyika ichi, zvichizoita kuti chirwere ichi chipararire kune mamwe matunhu. Doctor Nyamande vanoti chirwere chemapapu ichi chinonyanyobata vana vane makore mashanu zvichidzika, uye vanenge vachinetseka kufema. Vanoti vabereki vanokwanisa kudzivirira vana vavo kubva kuchirwere ichi kuburikidza nekuita hutsanana, zvikuru pamweya wakavapoteredza. No media source currently available 	https://www.voashona.com/a/zimbabwe-health-lung-pneomonia-children/4273788.html
health	Vakoti Vakawanda Vari Kubatwa neChirwere cheCovid-19 Vachiita Basa Ravo	Sangano revakoti reZimbabwe Nurses Association rinoti riri kushushikana zvikuru nekukundikana kwehurumende kupa vashandi vemuzvipatara zvikwanisiro zvekuzvidzivirira kubva kuchirwere cheCovid-19. Izvi zvinotevera kubatwa kwevakoti gumi nevasere nechirwere ichi pachipatara cheUnited Bulawayo Hospitals kana kuti UBH mushure mekurapa mumwe murume ainge aine chirwere ichi. Mwedzi wapera vamwe vakoti gumi nevana vakabatwa nechirwere ichi pachipatara cheMpilo. Vamwe vashandi vemuzvipatara paUBH kusanganisira vakoti navanachiremba makumi matanhatu nevasere vakambomanikidzwawo kumbogara kudzimba mushure mekurapa mumwezve murwere weCovid-19. Mutauriri wesangano ravanachiremba vakuru reSenior Hospital Doctors Association Dr Aaron Musara, vakaudza Studio 7 kuti zvinhu zvakatonyanya kuipa kuzvipatara zvematunhu zvisina zvekudzivirira vashandi zvakakwana. Hatina kukwanisa kubata mukuru anoona nezvekurwisa chirwere ichi, Dr Agnes Mahomva, sezvo vange vasiri kudaira nharembozha yavo. Mutungamiri musangano reZimbabwe Nurses Association, VaEnoch Dongo, vati zvinhu hazvina kumira zvakanaka kuvakoti nevamwe vashandi vemuzvipatara. Huwandu hwevanhu vabatwa neCovid-19 munyika hwakwira kusvika pamazana masere nemakumi masere nevashanu, kana kuti 885. Nyanzvi munyaya dzezvehutano dziri kushushikanawo nekukwira kwehuwandu hwevanhu vari kubatwa nechirwere cheCovid-19 munharaunda hwakakwira zvakanyanya neChitatu sezvo pavanhu makumi mapfumbamwe nevasere vakabatwa nechirwere ichi, makumi mana nevasere vakachitapurirwa munharaunda pasina nhoroondo yekubuda kunze kwenyika. Vanhu vapora kubva kuchirwere ichi munyika vave mazana maviri nevatanhatu, kana kuti 206. Vanhu vafa vachiri vapfumbamwe uye vavhenekewa chirwere ichi munyika yose vadarika zviuru makumi masere nezviviri kana kuti 82,000. No media source currently available 	https://www.voashona.com/a/vakoti-vakawanda-vobatwa-necovid-19-muzvipatara/5496460.html
health	Vamwe Vana Vane Chirwere cheMoyo Vanombonorapwa kuItaly Vofira muNyika neKutadziswa Kufamba neCovid-19	Apo pasi rose riri kutarisana nekurwisa chirwere charura cheCovid-19, zvimwe zvirwere zvakaita sezvemoyo zvikuru muvana vadiki zvasara zvisina ari kunyatsozvirapa izvo zvoisa vana vakawanda munyika munjodzi huru vamwe vachifa. Vabereki vevana vane chirwere ichi vanonziwo vanogona kutangawo kurwara nepfungwa sezvo basa rekuvariritira rakaoma. Chimwe chirongwa chakanganiswa nedenda iri ndechekuenda kwevana vemuZimbabwe kuItaly kunorapwa chirwere chemaburi pamoyo kana kuti Congenital Heart Disease-CHD. Vanachiremba vekuItaly vanoenda kuchipatara cheRoman Catholic cheAll Soul’s Mission kwaMutoko uko vanosarudza vana vanenge vari munjodzi huru vovaendesa kuItaly. Vanachiremba ava vanoshandawo nemamwe masangano akaita sereBrave Little Hearts. Sangano reBrave Little Hearts rakaumbwa naAmai Tendai Moyo wekuBulawayo avo vakashaikirwa nemwana wavo Rudorwashe aiva nechirwere cheCHD ichi. Sangano iri rinounza pamwe chete vabereki vane vana vane denda iri kuti vapangane mazano. Mumwe mubereki ane mwana akashaya ave nemakore maviri nekukundikana kunorapwa kuItaly gore rapera nekuda kwechirwere cheCovid-19 ndi Amai Angelina Manda vaudza Studio 7 nezvekurwadziwa kwavari kuita nekurasikirwa nemwana. Vachitaura nezvematambudziko evabereki vari kurwarirwa, Amai Tendai Chatikobo, vanotungamirira sangano reBrave Little Hearts muHarare vati zvinhu zvakaoma kuchengeta mwana ane chirwere chemoyo ichi. Amai Chatikobo, avo vanemwana anemakore matatu ane denda remwoyo iro risingakwanisike kugadzirika, vati maoparesheni aya aisimboitwa kuzvipatara zvehurumende zviri munyika kare asi ikozvino hakuchina vanachiremba vakawanda vanokwanisa kuvarapa. Vashoma varipo vanodhurawo zvakanyanya. Vatiwo Covid-19 yakavhiringidza hurongwa hwavo uye kuda kuzviita munyika kunodhura. Studio 7 yataurawo nemumwe mubereki VaTatenda Katayi vanoti havo vakaita rombo rakanaka sezvo mwana wavo akakwanisa kuenda kuItaly muna 2019 Covid isati yatanga. Vati vari kufarawo kuti mwana wavo ave kukwanisa kuenda kuchikoro nevamwe. Asi vamwe vabereki vanonzi vanonoka kuendesa vana kunorapwa nekushaya ruzivo vachifunga kuti vange varoyiwa. Amai Moyo vanova vakavamba sangano reBrave Little Hearts vati kune mhando makumi mana ematenda emoyo asi denda remaburi epamoyo rakawanda munyika uyezve rinokwanisa kurapika rikakurumidzirwa. Nyanzvi munyaya dzezvehutano Dr Josephat Chiripanyanga vaudza Studio 7 kuti vana vese vanozvarwa vaine maburi aya asi anovhara pavanenge vasungunukwa, asi vakati pane dzimwe nguva anotadza kuvhara. Vanoti vana ava vanozokura vave nedambudziko rokuzarirwa nekuneta uye vasingakure vaine huremu hunoendera nemakore avo. Mukuru weAll Souls Mission Hospital Dr Massimo Migani vati ichokwadi kuti chirongwa chokuendesa vana kuItaly kuti vanoitwa maoparesheni chakambomiswa asi vanotarisira kuti chinogona kusimudzirwa kupera kwegore rino kana kutanga kwegore rinouya. Kubva muna 1985 vana vanodarika mazana mana vaenda kunorapwa kuItaly. No media source currently available 	https://www.voashona.com/a/vamwe-vana-vane-chirwere-chemoyo-vanombonorapwa-kuitaly-vofira-munyika-nekutadziswa-kufamba-necovid-19/5902612.html
health	Sangano reThe National Age Network of Zimbabwe Rocherechedza Zuva reHutano Richitarisa Hutano hweVakwegura	Sangano rinoona nezvekukwegura kwevanhu munyika, reNational Age Network Zimbabwe, nhasi riri kucherechedza zuva rehutano pasi rose, reWorld Health Day. Zuva iri rinocherechedzwa musi wa7 Kubvumbi pasi rose, asi sangano iri rakasarudza kuricherechedza musi wa 13 Kubvumbi, kumahofisi esangano reWorld Health Organisation, WHO, ari kuNewlands, muHarare. Mukuru anoona nezvekufambiswa kwemabasa musangano iri, VaMarck Chikanza, vanoti vachatorawo mukana wekucherechedza zuva iri vachiparurawo gwaro rakanangana nehutano hwevanhu vakwegura, uye kupemberera kusvitsa makore makumi manomwe kwesangano reWorld Health Organisation. Vanoti gwaro ravachaparura iri rakabuda mushure mekushanda kwavakaita pasi pechirongwa chinonzi “Better Health for Older People in Africa” munyika ina dzinoti Zimbabwe, Mozambique, Ethiopia, neTanzania. “Shure kwekudarozvo, takabva taona zvakakosha izvo kuti tiite iyo inonzi National Health and Aging Strategy. Muno muZimbabwe takaiti National Health Aging Strategy,” Vanodaro VaChikanza. Vanoti vakaronga kutandadza vanhu nemitambo yakasiyanasiyana, inosanganisira mhanzi kubva Salvation Army Band. VaChikanza vanotiwo vakakoka vanhu vakawanda, masangano akazvimirira, pamwe nemapoka ehurumende kumhemberero dzavo idzi. Sangano reNational Age Network of Zimbabwe, mubatanidzwa wemasangano akazvimirira anokwana kuita gumi nemaviri, uye mubatanidzwa uyu wakaumbwa muna 2012 uchitarisa mararamiro nemashandiro aiita vanhu vakwegura, zvikuru mumapurazi. Mubatanidzwa uyu unoshandawo zvakare nemapoka maviri ehurumende, anoti rinoona nezvezvirwere zvisingatapuriranwe, riri pasi pebazi rezvehutano, pamwe neboka rezvekurima, reAgritex, iro riri pasi pebazi rezvekurima. No media source currently available 	https://www.voashona.com/a/zimbabwe-health-national-age-network-chikanza/4345317.html
health	Chizvarwa cheZimbabwe Chopona Nepasaka reShumba kuSouth Africa Mushure Mekutemwa neDemo	Chimwe chizvarwa cheZimbabwe VaImmanuel Zinja vanoti vanotenda Mwari kuti vachiri vapenyu mushure mekuda kupondwa kwavakaitwa kunzvimbo yeBredasdorp kuWestern Cape mavhiki apfura nezvizvarwa zvemuSouth Africa zvainge zvapihwa mvumo yekuratidzira murunyararo nemapurisa asi zvikazotanga mhirizhonga. VaZinja vaudza Studio 7 kuti vakapona nepaburi retsono mushure mekutemwa nedemo mumusoro nemhomho yevairatidzira ichiti zvizvarwa zveZimbabwe zvidzokere kumusha kwazvo sezvo zvainge zvotorera zvizvarwa zveSouth Africa mabasa. VaZinja vanoti vakaenda kuSouth Africa mugore ra 2014 umo vange vachiita basa rekutema huni vakazotora mudzimai wavo kuti auye kuzogara vano. Vanoti mudzimai wavo uyu akazvitakura parizvino. Vaenderera mberi vachiti vamwe vana vavo vari kuZimbabwe uye vari kutsvaga rubatsiro rwekuti vadzokere kumusha sezvo basa rakapera uye vave kurwara.	https://www.voashona.com/a/6525036.html
health	Mumwe Mudzimai weChidiki Ofa neCovid-19 muHarare	Bazi rezvehutano rinoti mumwe mudzimai wemuHararare ane makore makumi maviri nerimwe okuberekwa akashaya nemusi weMugovera nechirwere cheCovid19. Mudzimai uyu anonzi ainge asina nhoroondo yekuenda kunze kwenyika zvinonzi navanachiremba zvinogona kureva kuti chirwere cheCovid19 chiri kutenderera munharaunda vanhu vasingazvizive. Pave nevanhu vasere vashaya munyika nekuda kwechirwere ichi. Huwandu hwevanhu vabatwa nechirwere ichi hwakwirawo kusvika pamazana matanhatu nemakumi mapfumbamwe nemasere kana kuti 698. Izvi zvinotevera kubatwa kwevamwe vanhu makumi manomwe nevatatu nechirwere ichi neMugovera. Pavanhu ava, makumi mashanu nevashanu kana kuti 55 vakabva kuSouth Africa, vatatu kuBotwana, vamwe vatatu kuMozambique, vaviri kuAmerica mumwe chete kubva kuZambia uye vamwe vasere vakachitapurirwa munyika. Pavanhu vakabatwa nechirwere munyika vaviri ndivo chete vanozivikanwa kuti vakachiwana sei asi patotanga chipatapata chekutsvaga kuti vamwe vatnhatu vakachiwana sei. Vanhu vapora kubva kuchirwere ichi munyika izana nemakumi masere nemumwe kana kuti 181. Vanhu vavhenekewa chirwere ichi munyika vadarika zviuru makumi manomwe nemasere kana kuti 78 000. Kukwira kwehuwandu hwevanhu vabatwa nechirwere ichi kuri kuuya apo vashandi vakawanda vemuzvipatara kusanganisira vanachiremba nevakoti vari kuramwa mabasa vachiti mari yavari kutambiriswa ishoma zvikuru. Hatina kukwanisa kunzwa kubva kugurukota rezvehutano Doctor Obadiah Moyo sezvo vasati vapindura mibvunzo yatakavatumira. Nyanzvi munyaya dzezvehutano Dr Edgar Munatsi vanoti kukwira kwehuwandu hwevanhu vabatwa nechirwere ichi kuSouth Africa avo vanodarika zviuru zana zvine makumi masere nemasere kana kuti 188 000, zvinhu zvinogona kuipirawo Zimbabwe. Vafa muSouth Africa vadarika zviuru zvitatu. No media source currently available Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru mazana mana ane makumi matanhatu nevatatu kana kuti 463, 000 vabatwa nechirwere checoronavirus muAfrica uye vashaya vadarika zviuru gumi nerimwe zvine makumi masere nematanhatu kana kuti 11, 086. Vapora vanodarika zviuru mazana maviri ane makumi maviri kana kuti 222,000. Huwandu hwevanhu vabatwa nechirwere checoronavirus pasi rose hwadarika mamiriyoni gumi nerimwe ane zviuru mazana maviri kana kuti 11,2 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi ichiteverwa neBrazil. Vanhu vafa muAmerica vadarika zviuru zana zvine makumi maviri nemapfumbamwe kana kuti 129, 000, vabatwa nechirwere ichi vachidarika mamiriyoni maviri nezviuru mazana masere kana kuti 2,8 million. Pasi rose vanhu vafa nechirwere ichi vanodarika zviuru mazana mashanu nemakumi matatu nerimwe kana kuti 531,000. Vapora vachidarika mamiriyoni matanhatu kana kuti 6 million.	https://www.voashona.com/a/mumwe-mudzimai-wechidiki-ofa-necovid-19-muharare/5489649.html
health	Kushaya Dzidziso Kwopa Kuti Vakawanda Vatapurirwe Chirwere cheCovid19 Vadzoka kuZimbabwe	Mukuru mubazi rezvehutano anoona nezvemamiriro enharaunda uye nzvimbo dziri kuchengeterwa vanhu vari kubva kunze kwenyika kana kuti maqurantine centres VaVictor Nyamandi vanoti kushaya ruzivo rwakakwana ndiko kwopa kuti vanhu vakawanda vatapurirane chirwere checoronavirus munzvimbo idzi. Vanoti vari kushushikanawo zvikuru nekutiza kuri kuita vanhu munzvimbo idzi mushure mekunge mapurisa azivisa kuti vanhu zana nemakumi masere nevana vainge vatiza. Pavanhu mazana mashanu nemakumi maviri nevashanu vabatwa nechirwere ichi munyika, mazana mana nemakumi mana nemasere vakabva kunze kwenyika, makumi manomwe nemanomwe vachitapurirwa chirwere ichi munyika. Dare repamusoro rakatombopa mutongo wekuti hurumende igadzirise zvinhu kunzvimbo dzinochengeterwa vanhu idzi mushure mekunge sangano ravanachiremba reZimbabwe Association of Doctors for Human Rights rakwidza nyaya kumatare richiti hakuna hutsanana. No media source currently available  	https://www.voashona.com/a/kushaya-dzidziso-kwopa-kuti-vakawanda-vatapurirwe-chirwere-checovid19-vadzoka-kuzimbabwe/5475426.html
health	Kupararira kweCoronavirus Kune Vasina Kubuda muNyika Kwotemesa VanaChiremba Musoro	Mumwe chiremba Dr Edgar Munatsi vanoti vanhu vanofanira kungwarira zvikuru kupararira kwave kuita chirwere checoronavirus munyika zvikuru kune vanhu vasina nhoroondo yekumbobuda munyika kana kusangana nevane chirwere ichi vanozivikanwa. Dr Munatsi vanoti kurwara kwevanhu kuMhondoro, Mrewa neChegutu vasina nhoroondo yekushanya kunze kwenyika idambudziko guru chaizvo zvinogona kuti hurumende haisi kuita zvakakwana kuvheneka hutachiona uhu. Huwandu hwevanhu vabatwa nechirwere checoronavirus muZimbabwe hwasvika pamakumi matatu nematanhatu kana kuti 36. Vanhu vapora kubva muchirwere ichi vapfumbamwe uye vafa vachiri vana. Tichiri panya iyi, huwandu hwevanhu vabatwa nechirwere checoronavirus pasi rose hwadarika mamiriyoni mana nezvuru mazana mana kana kuti 4,1 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nechirwere. Vanhu vafa vave kuda kwechirwere ichi vadarika zvuru mazana maviri zvine makumi masere nematatu 283, 000. Asi pavanhu ava vapora ndivo vakawanda vanosvika miriyoni imwe chete nezvuru mazana mana kana kuti 1, 4 million. Mashoko atumirwawo Studio 7 neAfrican Union achibva kubazi rezvehutano resangano iri reAfrica Centers for Disease Control and Prevention anoratidza kuti vanhu vanodarika zvuru makumi matanhatu nematatu, 63, 000 vabatwa nechirwere checoronavirus muAfrica uye vashaya zvuru zviviri nemazana maviri nemakumi mapfumbamwe  2, 290. Vapona vanosvika zvuru makumi maviri nechimwe 21, 000. No media source currently available 	https://www.voashona.com/a/kupararira-kwecoronavirus-kune-vasina-kubuda-munyika-kwotemesa-vanachiremba-musoro/5415192.html
health	Vechidiki Vochenesa Guta Ravo reChinhoyi	Vechidiki vedzisvondo vari kubatana nekanzuru yeChinhoyi mukuchenesa guta ravo pamwe nenzvimbo dzinogara veruzhinji kuitira kuti vadzivirire zvirwere zvinobatwa nekuda kwemvura yakasviba. Vechidiki ava vanosvika makumi mashanu, vachibva kumasangano akasiyana siyana, vakafamba vachinhonga marara pamwe nekubvisa tsvina munofamba nemvura kuti isajenge kana kuyeredza tsvina ichienda munzvimbo munotorwa mvura yekunwa nevamwe vanhu izvo zvinozokonzeresa kuti varware. Mumwe wechidiki, Memory Godzwa, anonamata neApostolic Faith Mission, AFM, anoti apinda muchirongwa chekuchenesa nharaunda kuti adzivirire zvirwere muvanhu pamwe nekufa kwezvipuka zvinogara mumvura kana mvura yakasviba. Mumwe wechidiki, Jonathan Manyere, uyo anonamata nechechi yeFaith Ministry mumusha unogara veruzhinji weChikonohono, anoti kuchenesa nharaunda kwevechidiki vedzichechi dzakasiyana vari pamwechete zvinosimbaradza humwe pakati pemachechi. Mukuru wechirongwa chekuchenesa nharaunda, VaVisitor Munangi, vanoti vakaona kuti zvirwere zvinokonzerwa nekunaya kwemvura zvinowanda nekunaya kwemvura. Mumwe wevakuru vemubatanidzwa wemachechi, Rev Andrew Chikomo, vanoti danho rakatora machechi rinoratidza pachena kuti machechi havatarise pane zvemweya chete, asi kuti vane hany'a nehutano hwenhengo dzavo. VaMunangi vanoti chirongwa chekuchenesa nharaunda mutoro wevanhu vose nekudaro vachakoka vemamwe masangano asiri emachechi pamwe nevana vechikoro kuti vadyare pfungwa yekuita hany'a nekusviba kwenharaunda. VaChikomo vanoti vachatanga kuisa pekurasira marara munzvimbo dzakawanda kuti munhu asafambe akabata marara kwenguva yakareba asati asvika pane bhini. No media source currently available  	https://www.voashona.com/a/zimbabwe-youths-embark-on-clean-up-campaign/4157234.html
health	Makambani Opindawo Muhurongwa hweKutenga Nhomba yeCovid-19	Vemabhizinesi vaparura chirongwa chekubaya vanhu nhomba vachishanda pamwe chete nehurumende nechinangwa chekudzivirira kupararira kwechirwere cheCovid-19. Vemabhizinesi vaparura chirongwa chinonzi Business Preparedness, Prevention and Response to Covid -19 kana kuti BPPRI kuti vabatsirane nehurumende kudzikisa huwandu hwevanobatwa neCovid-19 kuburikidzanekutenga nhomba nezvimwe zvekushandisa muzvipatara kurwisa chirwere cheCovid-19. Vachitaura pakuparurwa kwechirongwa ichi nhasi muHarare, sachigaro weBPPRI, Amai Getrude Mashonganyika, vati vemabhizimusi vanoda kuti dambudziko reCovid-19 ripere kuitira kuti mabhizinesi avo abudirire izvo zvakavasunda kuti vatengewo nhomba dzeCovid-19 kuitira kuti nyika ikurumidze kuva nehuwandu hunotarisirwa hwevanhu vabayiwa nhomba munyika yose, kana kuti herd immunity. Kambani yeCIMAS ndiyo ichange ichitungamirira vemabhizimusi muchirongwa chekutengwa kwenhomba idzi. Vachitaura pachiitiko ichi, sachigaro weCimas, Amai Emma Fundira, vatiwo chinangwa chavo ndechekuti vanhu vakawanda vazvidzivirire kuchirwere chinouraya ichi. Mutevedzeri wegurukota rezveutano, Dr John Mangwiro, vatiwo vafadzwa zvikuru nekubatana kwemabhizimusi nehurumende mukurwisa chirwere cheCovid-19 VaMangwiro vatiwo vari kutarisira kuti makambani aya achapawo veruzhinji, kunyanya kunzvimbo dzakasarira shure, ruzivo pamusoro pezvakanakira kubaiwa kwenhomba. VaMangwiro vatiwo hurumende yakasarudza kushandisa nhomba yeSinopharm neSinovac nedzimwewo nekuti ndidzo dzinogona kuchengetedzeka zvakanaka munyika. CIMAS inoti vemabhizimusi vakaisa madhora ekuAmerica miriyoni imwe chete kutsigira chirongwa chekutengwa kwenhomba. Nezuro, vanhu zviuru gumi nezvinomwe nemazana matatu nemakumi mana nevashanu, 17 345, vakabayiwa nhomba yekutanga nezuro wakare, izvo zvakasvitsa huwandu hwevanhu vabayiwa nhomba yekutanga pazviuru mazana matatu nemakumi masere nezvisere nemakumi maviri nemumwe chete, 388 21. Vanhu zvuru zvitanhatu nemazana manomwe nemakumi maviri nevapfumbamwe, 6 729, vakabayiwa nhomba yepiri nezuro wakare, izvo zvakasvitsa huwandu hwevanhu vabayiwa nhomba yepiri pazviuru makumi matanhatu nezvipfumbamwe nemazana mapfumbamwe nemakumi mapfumbamwe nevaviri, 69 992. Zimbabwe iri kushandisa mishonga yeSinovac neSinopharm kubaya vanhu, kunyange hazvo World Health Organization ichiti haisati yapa mishonga iyi chitambi chekuti ishandiswe kuruzhinji rwevanhu. Zimbabwe inoti ine hurongwa hwekubaya vanhu vanosvika mamiriyoni gumi. No media source currently available 	https://www.voashona.com/a/zimbabwe-firms-embark-on-buying-covid-19-vaccines-for-employees-and-family/5871690.html
health	Nyanzvi dzeHutano dzoshushikana neKuderera kweVanhu Vari Kubaiwa Nhomba yeTatu yeCovid-19	Bazi rezvehutano rakazivisa nemusi weChina kuti vanhu gumi nevatanhatu (16) vakafa nechirwere cheCovid-19 munyika yose, uye vamwe vanhu chiuru chimwe chete nezana nemakumi maviri (1,121) vakawanikwa vaine chirwere ichi. Izvi zvakasvitsa huwandu hwevanhu vafa nechirwere ichi munyika yose pazviuru zvishanu zvine zana nevasere (5 108), ukuwo vanhu vabatwa nechirwere cheCovid-19 kubva zvachatanga vava zviuru mazana maviri nemakumi maviri ane zana nemakumi manomwe nevasere (220 178). Vanhu vapora kubva kuCovid-19 vakasviika pazviuru zana nemakumi mapfumbamwe nechimwe (191 000). Kusvika pakupera kwezuva neChina, vanhu vakanga vabayiwa nhomba yekutanga yekudzivirira chirwere cheCovid-19 vakanga vave mamiriyoni mana ane zviuru zana nemakumi mashanu nezvitatu zvine mazana masere nemakumi manomwe nevapfumbamwe (4,153,879). Vabayiwa nhomba dzose mbiri vave mamiriyoni matatu, ane zviuru zana nemakumi matanhatu nezvipfumbamwe nemazana manomwe nemakumi masere nevashanu, (3,169,785). Vabaiwa nhomba yetatu kubva zvayatanga kubaiwa musi wa Zvita 27, 2021, vakasvika pazviuru zvipfumbamwe nemazana mashanu nevatatu (1,503), huwandu hunonzi nedzimwe nyanzvi mune zvehutano hahufadzi. Nyanzvi yezvehutano vari mukuru weCommunity Working Group on Health, VaItai Rusike, vanoti hurumende nemasangano akazvimirira vanofanirwa kushanda zvakasimba mukupa dzidziso kune veruzhinji pamusoro penhomba iyi, uye kukurudzira kuti vaende kunobaiwa nhomba yetatu iyi. Vanoti panofanirwa kuitwa zvirongwa zvinoita kuti vezvehutano vapinde muvanhu vachibaya nhomba idzi kana nyika ichida kusvitsa huwandu hwainotarisira kubaya, kwete kumirira kuti vanhu vaende kuzvipatara nenzvimbo dziri kubairwa veruzhinji. VaRusike vanotiwo zvakakosha kuti vashandi vari pamberi mukurwisana neCovid-19, vakwegura pamwe nevagara vaine zvirwere zvavanazvo vaende kunobaiwa nhomba yetatu iyi, vachiti inobatsira kuwedzera simba renhomba mbiri dzekutanga. Studio 7 yaedza kubata mutauriri webazi rezvehutano, VaDonald Mujiri kuti tinzwe zvizhinji pamusoro penhomba yetatu iyi asi vati havasi munyika. Tatadza kubata vavati titaure navi, Amai Joyleen Chimonyo sezvo nhare yavo yanga isingabatiki. No media source currently available 	https://www.voashona.com/a/zimbabwe-covid-19-update-boooster-vaccine-uptake-itai-rusike/6386787.html
health	Vanhu Voshaya Chikafu paRujeko Isolation Center kuMasvingo	Hurumende iri kukandirana nyoka mhenyu nekanzuru yeMasvingo panyaya yekuti ndiyani anofanirwa kupa chikafu varwere veCOVID-19 vakachengetwa paRujeko Isolation Center. Hama dzevanhu vari kugara paRujeko Isolation Center dzinoti varwere vari panzvimbo iyi havasi kuwana chikafu nguva dzose, zvokuti zvinhu zvatonyanya kuipa svondo rino. Nzvimbo iyi inotakura vanhu gumi, uye yakapihwa hurumende nekanzuru yeMasvingo pasi pehirongwa chehurumende chekuchengeta vanhu vanenge varwarisa nechirwere cheCovid-19. Mumwe mugari ane hama yake pachipatara apa ada kuzivikanwa nekunzi Baba Gari, nekutyira kuti hama yavo inozopinzwa panguva yakaoma, vati\nvarwere vari kuchema chema kuti vave nemazuva vasingapuhwi chikafu, uye hama dzevarwere ava dzisingabvumidzwi kuigira hama dzavo chikafu Mukuru webazi rezvehutano muMasvingo, Dr Amedus Shamu, vati ivo\nhavasi kuziva kuti sei chikafu chiri kushaikwa nekuti chinofanaira\nkubva kukanzuru sezvo iri iyo yakapa hurumende nzvimbo iyi.\n\nAsi meya weguta reMasvingo, VaCollen Maboke, vati harisi basa rekanzuru yavo kupa varwere chikafu sezvo varwere ava vari mumaoko ehurumende. VaMaboke vati kubva pavakapa nzvimbo iyi kuhurumende, hurumende ndiyo yanga ichipa varwere ava chikafu chichibva kuchipatara chikuru cheMasvingo General Hospital.\n\nHama dzevarwere ava dzinoti hurumende inofanirwa kugara pasi nekanzuru dambudziko iri rogadziriswa sezvo varwere ava vachida chikafu chinovalka muviri panguva iyo vanenge vari kurwara. Mumwe mugari wemuMasvingo ane hama iri paRujeko Isolation Center, uyo asina kuda kudomwa nezita rake, ati dambudziko iri rinofanirwa kugadziriswa nekukasika nekuti hupenyu hwevarwere huri kuiswa panguva yakaoma. Kushaikwa kwechikafu uku kuri kuitika panguva iyo vanhu mazana maviri nevanomwe vakatwa nechirwere cheCovid-19 nezuro mudunhu reMasvingo chete. Hurumende inoti vanhu makumi masere nemumwe chete, 81 vakafa munyika ne chirwere che Covid-19, uye vanhu zviuru zviviri nemakumi masere nevapfumbamwe, 2 089 vakabatwa nechirwere ichi nezuro wakare. Vanhu vafa nechirwere ichi vava zviuru zvitatu nemazana mana nemakumi maviri nemumwe chete, 3,421, uye vvabatwa nechirwere ichi munyika yose vava zviuru zana nezvishanu nemazana matanhatu nemakumi mashanu nevatanhatu, 105,656. Vanhu zviuru makumi matatu nechimwe nemazana matatu nemakumi\nmanomwe nemumwe chete, 31,371 vakabaiwa nhomba yekutanga nezuro, izvo zvakasvitsa huwandu hwevanhu vabaiwa nhomba yekutanga pamirioni imwe chete nezviuru mazana mashanu nemakumi mapfumbamwe nezvitatu nemazana matanhatu nemakumi mashanu nevatanhatu, 1,593,656. Vakabaiwa nhomba yepiri nezuro vaive zviuru gumi nezvinomwe nemazana maviri ane makumi mana nevanomwe, 17,247 izvo zvakasvitsa vabaiya nhomba iyi pazviuru mazana manomwe nemakumi matatu ane mazana matatu nemakumi manomwe nevasere, 730,378. Hurumende inoti inoda kubaya vanhu mamiriyoni gumi munyika mese kana\nkuti zvikamu makumi matanhatu kubva muzana senzira yekurwisa denda\nreCovid-19. No media source currently available  	https://www.voashona.com/a/zimbabwe-covid-19-patients-go-for-days-without-food-at-rujeko-isolation-center/5985218.html
health	Vanoita zveChipfambi Vozeza Kunotora Mapiritsi kuZvipatara	Ongororo yakaitwa neCenter for Sexual Health and HIV/AIDS Research inoratidza kuti vanoita mabasa echipfambi vakawanda vave kutya kuenda kunotora mishonga yavo yeHIV/AIDS kana kunorapwa zvimwe zvirwere pamwe nekuwana dzidziso, sezvo vachiti vari kunyombwa kana kushungurudzwa nanamukoti. Ongororo iyi yakaitwa mushure mekuona vakawanda vevanhu ava vasisaendi kuzvipatara nemakirinika, zvisineyi kuti bazi rezvehutano nemasangano akasiyana siyana ari kukurudzira kuti vanhu vaongororwe hutachiwana pamwe nekuenda kunopihwa mushonga kana vachinge vawanikwa vainahwo. Vachitaura pamusangano wange wakarongwa neveZimbabwe Lawyers for Human Rights maererano neongororo yavo, vanoona nekufambiswa kwezvirongwa muCESHHAR, Amai Sibongile Mtetwa, vakati vanoita mabasa echipfambi vari kushungurudzwa pamwe nekupomerwa mhosva yekuparadzirwa hutachiwana hweHIV/AIDS. Vanoti ongororo yavo yakaitwa pasi pechirongwa che“Sisters With a Voice” yakaburitsa pachena kuti vanhu ava ndivo vanonekwa pekupedzisira kana vachinge vaenda kumakirinika. Vanoti semuenziso mumwe mudzimai akashungurudzika chose mushure mekuudzwa namukoti wepane imwe kirinika yavasina kuda kudoma kuti sei ainge achiita zvivindi zvekuuya kukirinika kuzotora mapiritisi asi iye akazvitsvakira hutachiwanda ega. Vanotiwo pane zvakawanda zvinoitika muzvipatara nemakirinika zvave kuita kuti vanoita zvechipfambi veregedze kuenda kuzvipatara izvi sezvo vachitya kunonyadziswa pamberi pevamwe varwere. Amai Mtetwa vanoti kuita kwakadai hakuna kunaka uye sangano ravo richishanda nebazi rezvehutano nemamwe masangano vave kushanda nanamukoti nevamwe vanoshanda muzvipatara kuti vabate vanhu ava pamwe nevarwere zvakanaka. Vanoti kana izvi zvikaitika vanhu vanosununguka kuenda kunotora mapiritsi avo eHIV/AIDS pamwe nekurapwa zvirwere zvepabonde. Ongororo iyi yakaratidzawo kuti pane vanhu vanoita zvechipfambi vanodarika zviuru makumi mashanu vakaenda kumakirinika eCESHHAR kubva muna2009 kusvika pari zvino uye zvikamu makumi maviri kubva muzana zvevanu ava zvaive neHIV/AIDS. Nyanzvi munyaya dzehutano dzinoti nyika haigoni kukunda muhondo yekurwisana neHIV/AIDS kana ikasapinza vanoita mabasa echipfamibi muzvirongwa zvayo zvekunwa mapiritsi anowedzera hupenyu ema anti-retorivals, kudzivirira chirwere ichi pamwe nekurapwa zvirwere zvepabonde. Sangano reNational Aids Council rinoti ririkubatsira vanoita mabasa echipfambi kuumba sangano ravo kuti vakwanis kuzeya nyaya dzavo pamwe nekurwira kodzero dzavo. NAC inoti zvakakosha kuti vanhu ava vapewo pfungwa dzavo maererano nezvinoitika mubasa ravo kuitira kuti vanogadzira mitemo vaumbe mutemo vachiziva zvinoitika mubasa iri. Mumwe anorarama nemabasa echipfambi akaita hurukuro neStudio 7 Amai Sharo Mazviwa vakati nhamo ndiyo inovasunda kupinda mumabasa aya Sachigaro wesangano reDoctors for Human Rights Doctor Rutendo Bonde vanoti kodzero dzevanhu ava dzinofanira kukosheswa. Chirongwa cheSisters With a Voice chinobatsira vanoita mabasa echipfambi nemapiritsi emaARVs, kuvarapa zvirwere zvepabonde, kuvapa dzidziso pamusoro pezvirwere izvi , kuvadzidzisa kodzero dzavo, pamwe nekuvakurudzira kuti vaende kuzvipatara kuti vandoongororwa hutano hwavo. No media source currently available 	https://www.voashona.com/a/zimbabwe-health-aids-nac/2951258.html
health	Hurumende Yoronga Kuongorora Madzimai Akawanda Chirwere cheGomarara	Hurumende inoti inotarisira kuve yaongorora gomarara remuromo wechibereko pamadzimai mamiriyoni matatu nemazana maviri panozosvika gore ra2020. Asi hurumende iri kutendawo kuti kune mamwe maruwa uchava mutoro sezvo kusina michina. Amai Yeukai Zhou vanobva kwaNhema kuShurugwi vanoti kunyanyangwe hazvo vachiziva kuti zvakakosha kuongoorwa gomarara rechibereko kusavepo kwezvipatara pedyo navo zvinoisa hutano hwavo panjodzi. Aya ndiwo matambudziko akasangana nemadzimai akawanda ari mumaruwa kunova kunogara vanhu vazhinji. Vamwe chiremba vari nyanzvi munyaya dzehutano hwemadzimai Dr Angeline Mapanga vanoti gomarara remuromo wechibereko iri rinokonzerwa neHuman Papiloma Virus inotapuriranwa pabonde. Gwaro reNational Cancer Prevention and Control Strategy for Zimbabwe (2014-2018) rinoti pamagomarara ese, gomarara remuromo wechibereko ndo ririkunyanyouraya madzimai nezvikamu makumi matatu nechidimbu kubva muzana. Bazi rezvehutano rinotiwo gomarara rechibereko idambudziko guru munyika. Mumwe mukuru mubazi rezvehutano, Doctor Bernard Madzima vanoti vari kuvavarira kuve vaongorora gomarara iri pamadzimai mamiriyoni matatu nemazana maviri ezviuru panozosvika gore ra2020. VaMadzima vanoti parizvino pagore kuri kuongororwa madzimai anosvika zana rezviuru vachiti huwandu uhwu huripasi zvakanyanya uye nyika inofanirwa kuwedzera huwandu hwevanhu vanoongororwa. Bazi rezvehutano rinotiwo Zimbabwe rine nzvimbo dzinosvika zana nemakumi matatu dzinoongorora gomarara remuromo wechibereko. Mumwe mushandi wekuZimbabwe Association of Church Related Hospitals Amai Anna Machakata Rufu avo vane zvipatara zvinopawo madzimai mikana yekunoongororwa gomarara remuromo wechibereko pachena vanoti hapana chingakonese Zimbabwe kusvitsa huwandu hwemadzimai avanotarisira kuve vaongorora gomarara iri muna 2020. Amai Muchakata Rufu vanoti zvakakosha parizvino kupa madzimai ruzivo rwekuti zvii zvakanakira kuongororwa gomarara remuromo wechibereko. Vatiwo madzimai anofanira kubvunza pazvipatara zviri pedyo navo kuti vaziviswe kwavanogona kunoongororwa pachena. Gwaro rakaburitswa nekomiti yeseneti inoona nezvekuenzaniswa kwemikana nebudiriro mushure mukushanyira zvipatara zvine michina yekuongorora gomarara iri rakaburitsa pachena kuti pavanhu zviuru zvinomwe vakaongororwa pachipatara cheParirenyatwa, zviuru zviviri vakashaya. Rufu urwu runonzi rurukukonzerwa nekuti vanhu vanenge vanonoka kuenda kuchipatara kana kuti vanenge vasina mari yekutenga mushonga uyo unodhura. Komiti iyi inotiwo muna 2018 bazi rezvehutano rakapihwa mari inosvika zviuru mazana makumi mashanu zvekushambadzira chirwere ichi asi gore rino rakapihwa zviuru makumi manomwe nemashanu chete. Komiti iyi yakakurudzira hurumende kuti ishambadzire nezvechirwere ichi kumunhu wese uye kuumba homwe yekurapa gomarara sezvakaitwa HIV/AIDS. No media source currently available 	https://www.voashona.com/a/hurumende-yoronga-kuongorora-madzimai-akawanda-chirwere-chegomarara/5029852.html
health	Veruzhinji Vokurudzirwa Kubayiwa Nhomba yeCovid-19	Nyanzvi munyaya dzehutano dzinoti zvakakosha kuti vanhu vakawanda vabaiwe nhomba yeCovid-19 kuitira kuderedza huwandu hwevanhu vari kufa nechirwere ichi. Nyanzvi munyaya dzehutano uye vari mutungamiri wesangano reMedical and Dental Private Practitioners of Zimbabwe Association, Dr Johannes Marisa, vaudza Studio7 kuti kana vanhu vakawanda munyika vakabaiwa nhomba yeCovid -19, zvinoderedza njodzi yedenda iri iro ranetsa pasi rose. Vaimbove gurukota rezvehutano muhurumende yemubatanidzwa, uye vari munyori wezvehutano muMDC Alliance, Dr Henry Madzorera, vatiwo vanhu vakabaiwa vakawanda zvinoderedza kufamba kwechirwere ichi. VaMadzorera vatiwo zvakakosha kuti hurumnde izivisewo veruzhinji mashandiro ari kuita nhomba munyika vachiti izvi zvikazivikanwa neveruzhinji zvinobatsirawo mukuwedzera huwandu hwevanhu vanoenda kunobaiwa nhomba idzi. Hatina kukwanisa kunzwa kubva kubazi rezvehutano sezvo takundikana kubata mutevedzeri wegurukota rezvehutano , Doctor John Mangwiro, pamwe nemutauriri webazi iri, VaDonald Mujiri. Asi hurumende inoti ine hurongwa hwekubaya nhomba yeCovid-19 vanhu vanosvika mamiriyoni gumi, kana kuti zvikamu makumi matanhatu kubva muzana senzira yekumisa kupararira kwechirwere ichi. Hurumende yakazivisa nezuro kuti Covid-19 yakauraya vanhu makumi maviri nevatanhatu nezuro, uye vanhu mazana manomwe nemakumi mashanu nevana vakabatwa nechirwere ichi nezuro wakare Vanhu vabatwa nechirwere ichi munyika vava zviuru zana negumi nezvipfumbamwe nemazana mashanunevasere(119 508), uye vafa nechirwere ichi vava zviuru zvinanemakumi manomwe nevatatu, (4 073). Vanhu vabaiwa nhomba yekutanga munyika yese vave pamamiriyoni mavirinezvuru gumi nezvitatu nemazana matatu nemakumi mana(2 013340). Vabaiwa nhomba yepiri vave miriyoni nezvuru zana nemakumi manomwe nezvipfumbamwe nemazana matanhatu nemakumi masere nevanomwe(1 179 687). No media source currently available 	https://www.voashona.com/a/zimbabweans-urged-to-be-vaccinated/6002783.html
health	Chirwere cheCovid-19 Chovhiringa Zvakanyanya Vadzidzi Vakawanda Munyika	Huwandu hwevadzidzi vari kuramba vachibatwa nechirwere cheCovid-19 horamba huchikwira kuMasvingo nemamwe matunhu. Izvi zvinotevera kubudiswa kwemashoko evana vakabatwa nedenda iri\nnezuro mudunhu Masvingo ayo anoti vana makumi matanhatu nevashanu\nvakabatwa neCovid-19 nezuro muzvikoro zvitanhatu. Bazi revehutano rinoti mwana mumwe chete akabatwa paMashoko High nevana makumi maviri paChinorumba High kuBikita, vana vatanhatu vakabatwa nechirwere ichi paGutu High, vana makumi maviri nemumwe vakabatwa paMushayavanu High uye paDeure High pakabatwa vana gumi nevatanhatu. Mumwe mubereki, Amai Joyce Mhungu, vati vave kutyira hupenyu hwevana vavo uye kukanganisika kwedzidzo muvana nenyaya yedenda iri. Mumwe mubereki, Amai Entrance Takaedza, vati huremende yakamhanyira kuvhura zvikoro isina kugadzirira kudzivirirwa kwedenda iri zvakanaka muzvikoro.\n\nMutungamiri wesangano revadzidzisi reProgressive Teachers Union of Zimbabwe, VaTakavafira Zhou, vati dambudziko iri ratekeshera muzvikoro zvose zviri munyika. Asi mutauriri webazi redzidzo yepasi, VaTaungana Ndoro, vati hurumende\nyakange yakagadzirira asi kuti vadzidzi nevadzidzisi vakauya vane chirwere ichi muzvikoro. Mutauriri weProvincial Covid-19 Task Force muMasvingo, VaRodgers\nIrimayi, vati panodiwa zvirongwa zvekudzidzisa vana mirawo\nyekudzivirira denda iri muzvikoro kuti ridzikire.\n\nVamwe vabereki vanoti vava kutyira kuti vana vakawanda vachatadza kugadzirira kunyora bvunzo dzavo, kana kutotadza kunyora bvunzo idzi nepamusana pekurwara nedenda reCovid-19. Hurumende yakazivisa nezuro kuti vanhu vapfumbamwe vakashaya nedenda reCovid-19 nezuro munyika yose, uye vanhu mazana maviri nemakumi masere nevashanu 285 vakabatwa nechirwere cheCOVID-19 nezuro wakare. Vanhu vafa nechirwere ichi munyika yose vava zviuru zvina nemazana mashanu nemakumi matanhatu, uye vabatwa nechirwere ichi vava zviuru zana nemakumi maviri nezvinomwe nemazana matatu ane makumi matanhatu nevasere, 127, 368. Vanhu vabayiwa nhomba yekutanga munyika vave mamirioni maviri\nnezviuru mazana mapufumbamwe nezvisere nemazana mashanu ane gumi nevana, 2 908 514. Vabayiwa nhomba yepiri munyika vave mamiriyoni maviri nechiuru chimwe chete nemazana mapfumbamwe ane makumi masere nevanomwe, 2,001\n987. Huwandu uhu hunogona kukwira nhasi manheru apo hurumende ichazivisa zvayawana muongororo dzaitwa nhasi. Hurumende inoti iri kuda kubaya nhomba vanhu mamiriyoni gumi munyika kana kuti zvikamu makumi matanhatu kubva muzana senzira yekurwisa denda reCovid-19	https://www.voashona.com/a/zimbabwe-students-affected-by-covid-19/6233104.html
health	Hurumende Yononoka Kubhadhara Vashandi Vanobatwa neCovid-19 Vachiita Basa Ravo	Vashandi vezvehutano vanoti vazhinji vavo havasati vawana mari dzavanofanirwa kupiwa kana vabatwa nechirwere cheCovid. Vashandi ava vanotiwo havasi kufara nekuvatyityidzirwa kwavari kuitwa nehurumende iyo iri kuti vasina kubaiwa nhomba vachanyimwa mari dzeCovid Allowance. Mutungamiri weZimbabwe Nurses Association, Va Enoch Dongo, vati vashandi vezvehutano vakawanda vacho havasati vawana mari dzekubatwa nechirwere cheCovid-19 vari pabasa kunyange hazvo vave nenguva yakareba vanyorera kuti vawane mari idzi. VaDongo vati nhengo dzavo dzinenge dzichida mari iyi padzinenge dzichirwara kuitira kuti vdzikwanise kutenga zvikwanisiro. VaDongo vatiwo mamiriyoni makumi manomwe nemashanu emadhora (75 million) anonzi akasendekwa parutivi kuitira kuti mari iyi ibhadhare vashandi vezvehutano vanobatwa neCovid-19, haikwani sezvo vakabatwa neCovid-19 vadarika zviuru zvina. Imwe nhengo yeZimbabwe Hospital Association, VaPrince Butau,avo vakabatwa neCovid-19 gore rapera, vaudza Studio 7 kuti vakazowana mari muna Kurume gore rino kunyange vakange vanyorera mari iyi gore rapera. Asi VaButau vati hurumende inofanirwa kunge ichipa mari kwehupenyu hwese munhu anobatwa neCovid-19 ari pabasa. Mumwe mukoti asina kuda kudomwa nezita audza Studio7 kuti kunyange hazvo akabatwa nechirwere ichi kutanga kwegore rino, haasati awana mari kunyange hazvo akanyora mapepa anodiwa. Panyaya yekutyityidzirwa nehurumende kuti vasina kubaiwa nhomba vachanyimwa mari dziri kupiwa vashandi vese vezvehutano dzeCovid-19 allowance, VaDongo vati zvakaipa zvikuru kumanikidza vanhu kubayiwa nhomba. VaButau vati mari inoita zviuru zvitanhatu nemazana maviri emaRTGS iri kupihwa seCovid-19 allowances ishoma zvakanyanya. Vatiwo hurumende inofanira kugara pasi nevashandi vezvehutano yotaurirana navo pamusoro pekubaiwa nhomba yeCovid-19. Studio 7 haina kukwanisa kunzwa kubva kuHealth Services Board asi gurukota rezvekubudiritswa kwemashoko, Amai Monica Mutsvangwa, vakaudza vatori venhau nemusi weChipiri kuti hurumende iri kubhadhara mushandi anenge abatwa neCovid-19 ari pabasa mari inotangira pamazana matanhatu emadhora ekuAmerica kusvika pachiuru chimwe chete chemadhora ekuAmerica. Pamusoro pezvo mushandi wezvehutano anopihwa zviuru zvitanhatu nemazanamaviri emaRTGS semari yekubatsirikana munguva yeCivid-19. Vakatiwo Health Services Board yainge yabhadhara vashandi mazana mana nemakumi matatu nevaviri pavashandi vezvehutano zviuru zvina nemazna mana ane makumi mana nevana vakanyorera kuwana mari iyi. Amai Mutsvangwa vakati mari yakaiswa parutivi nehurumemde haikwani kubhadhara vashandi vese vakabatwa neCovid-19 vakati zvinoda kuti hurumende iwedzere mari iyi. No media source currently available  	https://www.voashona.com/a/zimbabwe-government-delays-paying-covid-19-assistance-funds-to-thos-that-fell-ill-at-workplaces/5950024.html
health	Dr Mahomva Vokurudzira Vanhu Kuti Vabayiwe Nhomba yeCovid-19 Apo Vakawanda Vobatwa neChirwere Ichi Zvakare	Mukuru anoona nezvekurwisa chirwere cheCovid-19 munyika Dr Agnes Mahomva vari kukurudzira vanhu munyika kuti vabayiwe nhomba yekudzivirira Covid-19 kuti chirwere ichi chisapararire zvakanyanya munyika. Dr Mahomva vaudzawo Studio 7 kuti ongororo dzose dziri kuitwa munyika nekunze dziri kuratidza kuti vakabayiwa nhomba vane mukana wakakura wekurarama kunyangwe vakabatwa nechirwere cheCovid-19. Bazi rezvehutano rakatozivisa kuti mhando yeCovid-19 inopararira zvakanyanya yeomicron yave kutotenderera munyika. Nemusi weSvondo, bazi rezvehutano rinoti munhu mumwe chete akafa nechirwere cheCovid-19 nezuro zvasiya vabatwa nacho vave zviuru zvina nemazana manomwe nemumwe kana kuti 4, 701. Vanhu mazana mashanu nemakumi maviri nevatatu kana kuti 523 vabatwa nechirwere ichi zvasiya vabatwa nacho kubva zvachatanga kupararira vave zana rezviuru nemakumi matatu nepfumbamwe zvine makumi mana nematanhatu kana kuti 139, 046. Vanhu mamiriyoni matatu nezviuru mazana masere nemakumi manomwe nemana zvine mazana matanhatu nemakumi mapfumbamwe nevana kana kuti 3 874 694 vakabayiwa nhomba yeCovid-19 kekutanga. Vanhu vabayiwa kaviri sezviri kukurudzirwa vave mamiriyoni maviri nezviuru mazana masere nemakumi masere nemana zvine makumi mana nemashanu kana kuti 2 884 045. Hurumende inoti ine hurongwa hwekubaya vanhu mamiriyoni gumi nhomba mukupefra kwemwedzi uno kana kuti zvikamu makumi matanhatu kubva muzana.	https://www.voashona.com/a/dr-mahomva-vokurudzira-vanhu-kuti-vabayiwe-nhomba-yecovid-19-apo-vakawanda-vobatwa-nechirwere-ichi-zvakare/6340877.html
health	Chizvarwa cheZimbabwe Chinosarudza Kunoshanda neVarwere Vane Covid-19 MuNew York	Dunhu reNew York muAmerica ndiro ririkuona hudzamu hukuru hwechirwere checoronavirus kupfuura mamwe nematunhu ose muAmerica. Kutaura kuno, kunyange hazvo huwandu hwevarwere nevarikufa hwave kudzika, dunhu reNew York rarasikirwa nevanhu vanopfuura zviuru makumi maviri nezvisere (28,000) asi vanhu vachingori kubatwa nekufa nechirwere ichi kupfuura mune mamwe matunhu muAmerica. Gavhuna wedunhu reNew York, VaAndrew Cuomo, vakakumbira rubatsiro kubva kune vanamukoti navanachiremba nevamwe vari mubasa rezvehutano, kusanganisa vari pamudyandigere, kuti vaende kuNew York kunobatsira dunhu iri mukurapa nekuchengeta varwere vane Coronavirus. Vazhinji kubva kumatunhu akasiyanasiyana vakazvinzwa vakaenda kuno batsira varwere vane coronavirus mudunhu reNew York. Umwe wevakanzwa chikumbiro chaGavhuna Cuomo chizvarwa cheZimbabwe, Muzvare Chiwoneso Mpofu, uyo panguva iyo akange achishanda mudunhu re Ohio, muno muAmerica. Muzvare Mpofu anoti panguva yaakange achifanirwa kunyorerana chibvumirano chebasa chitsva nechipatara chaaishandira kuOhio, akaona zvakakodzera kuenda kuNew York, uko kuchakangotarisana nedambudziko rechirwere che coronavirus, achiti ruzivo rwake rwurikudiwa zvakanyanya nevarwere ava kuNew York. Muzvare Mpofu anoti kuve mukoti haisi nyaya yekutsvaka mari asi kuti chinhu chinenge chagara chiri muhana yemunhu. Studio 7 yabata Muzvare Chiwoneso Mpofu kuti vatitsanangurire kuti sei vakafunga zvekupinda munzvimbo irikufiwa nevanhu vazhinji, pamwe chete nevanamukoti. No media source currently available	https://www.voashona.com/a/zimbabwe-nurse-goes-to-new-york-to-work-among-covid-19-patients-chiwoneso-mpofu/5420934.html
health	VaMnangagwa Vanoti Vanoda Kuti Vanhu Vatange Vabaiwe Nhomba Svondo Rino	Mutungamiri wenyika VaEmmerson Mnangagwa vanoti vari kutarisira kuti vanhu vatange kubayiwa vhiki rino nhomba yeCovid-19 yakasvika munyika neMuvhuro mangwanani kubva kuChina. Hurumende inotiwo ine tarisiro yekuti panozopera gore rino vazhinji vanenge vabaiya nhomba senzira yekudzivirira kutapukira kwechirwere ichi. Vachinyora padandemutande ravo reTwitter, VaMnangagwa vakati vari kutarisira kuti vanu vabayiwe nhomba nechimbichimbi kuitira kudzivirira vanhu uye kuti hupfumi hwenyika hutange kusimukira. VaMnangagwa vakatambira zviri pamutemo nhomba iyi kuState House neMuvhuro masikati kubva kumumiriri weChina muZimbabwe VaGuo Shaochun vange vakamirira mutungamiri wenyika yavo VaXi Jinping. Mutevedzeri wegurukota rezvehutano Dr John Mangwiro vatsinhirawo mashoko aVaMnangagwa vachiti pamusoro penhomba vakapihwawo majekiseni acho vachiti vari kutarisira kuti kubaiwe kwenhomba iyi kutangwe chero vhiki rino. Dr John Mangwiro vati tarisiro yehurumende ndeyekuti vanhu mamiriyoni gumi vange vabaiwa panopera gore rino. Izvi zvatsigirwa nevakasanobata chigaro chemunyori mukuru mubazi rezvehutano VaRobert Mudyirandima avo vati kunyangwe hazvo hurumende iri kutarisira kubaya huwandu uhwu kuchiri kuitwa hurukuro nemakambani anogadzira nhomba dzeCovid-19. VaMudyirandima vatiwo panenge pachibaiwa nhomba yeSinopharm yakagadzirwa kuChina iyi, hurumende inenge ichitoita tsvakurudzo yekuti nhomba iyi inoshanda here kumhando dzehutachiona weCovid-19 huri munyika. Vachigamuchira nhomba iyi kuRobert Mugabe International Airport gurukota rezvehutano uyewo vari mutevedzeri wemutungamiriri wenyika, VaConstantino Chiwenga varumbidza pamwe nekutenda nyika yeChina. VaChiwenga vatiwo mucherechedzo wehushamwari hwakasimba pakati penyika mbiri idzi. Vachitambidzawo nhomba iyi kunaVaChiwenga, mumiririri weChina muZimbabwe VaGuo Shaochun vatiwo Zimbabwe ishamwari yeChina nekudaro havana dambudziko nekubatsira nyika ino pakuiwanisa nhomba yeCovid-19. Mumwe mugari wemuHarare, Muzvare Patricia Muchekeza vatiwo kunyangwe hazvo, hurumende yatambira nhomba yekutanga yekupiwa pachena vati shuviro yavo ndeyekuti hurumende itenge mishonga iyi nechimbi chimbi. Izvi zvatsigirwawo nevaimbova gurukota rezvehutano, Dr Henry Madzorera avo vati vanga vakatarisira kuti nhomba yekupiwa iyi ichauya pamwechete nenhomba zviuru mazana matanhatu hurumende yaiti vakatenga. VaMadzorera vatiwo hurumende inofanirwa kungwarira kuti vasazosundwe kutenga nhomba yekuChina zvichienzaniswa nedzimwe nekuda kwekuti vapiwa zviuru mazana maviri pachena. Mutungamiriri weZimbabwe Professional Nurses Union VaRobert Chiduku vatiwo kunyangwe hazvo vakoti vachiziva nezvekubaya nhomba vanoda rumwe ruzivo nezvenhomba yeCovid-19 zvinosanganisira kuti vaziviswe kuti nhomba iyi ichange ichibaiwa pai huye rutivi rwupi nezviratidzo kana isina kuwirirana nemuviri wemunhu vasati vabaya kana kubayiwa. Vamwe vanga vari kunhandare yendege pasvika nhomba iy vanosanganisira gurukota rezvemari VaMthuli Ncube, vakasanobata chigaro chegurukota rekudyidzana nedzimwe nyika nemamwe makurukota ehurumende. Vanamazvikokota munyaya dzezvemishonga kusanganisira veMedicines Control Authority of Zimbabwe vari kutarisirwa kuongorora nhomba iyi kuti ndeyechokwadi here kwemazuva maviri isati yatanga kubayiwa vanhu. Vari kutanga kubayiwa vanosanganisira vanachiremba, vakoti nevamwe vanoshanda muzvipatara, vanoshanda pamiganhu nenhandare dzendege uye vane zvirwere zvinovaisa panjodzi yakakura yekufa nechirwere ichi. Nhomba iyi yakagadzirwa nekambani inonzi Sinopharm inova yehurumende yekuChina inogadzira mishonga. China yakapa mvumo kuti nhomba iyi itange kubayiwa vanhu mukupera kwaZvita gore rapera. Nyika yakatanga kushandisa nhomba iyi iUnited Arab Emirates ichiteverwa neBahrain. Dzimwe nyika dziri kutenga mushonga uyu dzinosanganisira Singapore, Turkey, Brazil ne Chile. No media source currently available   	https://www.voashona.com/a/vamnangagwa-vanoti-vanoda-kuti-vanhu-vatange-vabaiwe-nhomba-svondo-rino-/5779152.html
health	"Vakawanda Voteerera Kurudziro yeHurumende yeKufamba Vakapfeka ""maMask"""	Vanhu vakawanda vateerera kurudziro yemutungamiri wenyika VaEmmerson Mnangagwa yekuti vapfeke zvidziviriro ka kuti mamask asi vamwe vachishora hurumende nekutadza kuvapa zvinhu izvi pachena sezvinoitwa nemapato ezvematongerwo enyika munguva yesarudzo zvekupa vanhu nhumbi. Amai Sithembile Kawocha avo vanga vakavhara muromo nemhuno yavo nedhuku ravo rakasakara vanoti kupfeka mask chinhu chakanaka mukudzivirira kupararira kwehutachiona hwecoronavirus asi vanoti hurumende ingadai yakapa vanhu vose mamask aya pachena. Amai Kawocha avo vanoita basa rekutenga nekutengesa vanoti havana mari yekutenga chidziviriro chinokurudzirwa navanachiremba sezvo vasiri kuenda kubasa. Izvi zvinotsigirwa nemumwe mugari wemuChinhoyi Amai Tafadzwa Karonga. VaMunesu Munesu vanoti zvidziviriro zvinokurudzirwa zviri kudhura nekudaro vakagadzira chavo vega. VaMunesu vanoti vanhu havafanirwe kupfekera mapurisa asi kuchengetedza hutano hwavo. Kurudziro yekuti vanhu vapfeke mamask yakabva yaita kuti mitengo yacho ikwire zvakanyanya. Ongororo yaitwa neStudio 7 inoratidza kuti mamask ari kutengeswa nemari inobva padhora rimwechete kusvika pamadhora mashanu ekuAmerica. VaJeremiah Maruza vanoti chimwe chiri kunetsa ndechekuti mamaski haasi kuwanikwa uye paanowanikwa anenge achidhurira vakawanda. Vamwe vanhu vanoti mari dzemafaindi kune munhu anowanikwa asina kupfeka mask iyo inobva pamadhora mazana mashanu kusvika pamadhora zvuru makumi matatu nezvitanhatu-ZWL$36 000-kana kugara mujeri kwegore kana kuti faindi nekugara mujeri yakawandisa. Mutori wenhau webepa reMirrior VaDennis Kagonye vanoti kupfeka masiki kwakanaka zvikuru asi vanoti mutongo wekusapfeka masiki wakanyanya. Gweta reMISA Zimbabwe Muzvare Nompilo Simanje vanoti mutemo uyu hauna kunyatsojeka uye unogona kuisa vanhu munjodzi. Vanotiwo Zimbabwe inokoshesa zvemitemo inoomesera vanhu kwete kushanda navo kuti vagadzirise matambudziko avanenge vatarisana nawo. Vaimbove gurukota rezvehutano muhurumende yemubatanidzwa Dr Henry Madzorera vanoti mutongo wakatarwa nehurumende wakanyanya vachiti hurumende inenge yave kuda kutsvaka mari sezvo dzemitero dzave shoma panguva ino yekuti vanhu vari kunzi vagare mudzimba. Dr Madzorera vanoti mamask anonyanya kushanda kana munhu wese akaapfeka . Ongororo yaitwa neStudio 7 inoratidzawo kuti mapurisa anga asinei nevanhu vanga vasina kupfeka mamasiki mumaguta. Vamwe vezvitoro zvikuru zvakaita seOK, TM, Gain neMetro Peech vanga vasinga bvumire vanhu vanga vasina mamask kupinda muzvitoro zvavo asi change chichishamisa ndechekuti vatengi vange vachizobvisa mamask kana vave mukati vachitenga. Vashandi vemuzvitoro vange vakabvisawo mamask avo. Hurumende yakawedzera mazuva ekuti vanhu vagare mudzimba nemasvondo maviri kusvika musi wa17 Chivabvu ichibva yaisa mitemo inosanganisira kupfekwa kwemamask nemunhu wese anenge achifamba paruzhinji. No media source currently available  	https://www.voashona.com/a/vakawanda-voteerera-kurudziro-yehurumende-yekufamba-vakapfeka-mamask-/5404821.html
health	Vabereki veMwana Ane Chirwere cheChiropa Vokumbira Rubatsiro	Hupenyu hwemwanasikana Manqoba Mabhena, uyo akaberekwa aine chirwere chechiropa chinonzi Biliary Atresia huri kuramba huri panjodzi sezvo vabereki vake vasati vawana mari yekuti ainde kunorapwa kuIndia. Amai vaManqoba, Muzvare Shamiso Yikoniko vanoti vana chiremba vakavataurira kuti chiropa chemwana chinogona kumira kushanda chero ipi nguva kana akasarapwa nekukurumidza. Vanoti vanoda mari inosvika zviuru makumi mana nematatu ($43,000) yekuti vainde kuIndia kunorapisa mwanasikana wavo. Asi pare zvino vanoti vawana mari inokwana chiuru gumi nemasere ($18,000) chete. Naizvozvo, Muzvare Yikoniko vari kukumbira rubatsiro kumhuri yeZimbabwe. Vanoti zve vanoda kubatsira vanogona kuisa mari mubhuku ravo rebhanga reFBC. Account number yavo inoti 3070070770125. Munogona zve kushandisa Ecocash muchishandisa number dzinoti 0772 935 224. No media source currently available 	https://www.voashona.com/a/chikumbiro-anogona-kushaya-mwanasikana-manqoba-kana-mukasamubatsira/3551151.html
health	Vakawanda Vopesana Pakupa Vana Vasati Vabvazera Maparitsi eKuronga Mhuri	Vanhu vakawanda vari kupesana panyaya yekuti vana vasati vabvazera mapiritsi ekuronga mhuri pamwe nemishonga yekudzivirira zvirwere zvepabonde. Masarira, vanoti sangano ravo rakaendesa nyunyuto dzaro kuparamende senzira yekutsvaga nzira dzekuchengetedza hutano hwevechidiki ava. Amai Debra Mwase vanoshanda nesangano re Katswe Sisterhood vanoti nyaya iyi inofanira kuongororwa zvakadzama nokuti vana vari kuita zvepabonde vachiri vadiki zvokuti panofanirwa kuwanikwa nzira yokuvadzivirira kunjodzi yezvirwere zvepaponde zvinotapuriranwa. Nyanzvi yezvehutano, Dr Chido Dziva – Chikwari, vanoti panofanirwa kuwanikwa nzira dzokubatsira vechidiki ava. Mufundisi Mazvarirashe Mabugu vanotenderana nevabereki vari kupikisa danho rekuda kuisa mutemo unobvumidza vana ava kutora mapiritsi okuronga mhuri vachiti ndiko kuparara kuchaita rudzi rwamangwana. Nyazvi yehutano, Dr Josephat Chiripanyanga, vanoti havakurudzire vana vasati vasvitsa makore gumi nemasere kuti vaite zvepabonde nokuti zvinowedzera mukana wokusangana nezvirwere zvakasiyana zvikuru gomarara repamuromo wechibereko. Dr Chiripanyanga vanoti vana ngavarairwe kuti vagare vari mugwara rakarurama zvinozoita kuti varambe vachiendera mberi nechikoro sezvo pfungwa dzavo dzinenge dzakangoteya pakubudirira mudzidzo dzavo. Mutevedzeri wemukuru anoona nazvezvirwere zvisingatapuriranwe mubazi rehutano Dr Justice Mudavanhu vanoti gomarara repamuromo wechibereko ndiro rakanyanyisa kuwanda muvarapwi. Asi vanoti rinokwanisa kurapwa zvokutopera kana madzimai akakurumidza kuenda kunoongororwa kuzvipatara nemakiriniki. Ongororo yakaitwa nesangano reWorld Health Organisation rinoti vana vari pakati pemakore gumi nemashanu nemakore makuni maviri nemana munyika vari kutapurirwa zvirwere zvepabonde zvinenge gomarara repamuromo wechibereko iro rinozobatwa kazhinji risingachakwanisike kurapika nokuti rinenge rapararira kunhengo dzakakosha dzinoita kuti munhu ararame. No media source currently available   	https://www.voashona.com/a/vakawanda-vopesana-pakupa-vana-vasati-vabvazera-maparitsi-ekuronga-mhuri/5708506.html
health	Zvizvarwa zveZimbabwe Zviri muSouth Africa Zvotaura nezveCoronavirus	Mutungamiriri wenyika yeSouth Africa VaCyril Ramaphosa nemusi weSvondo vakatora matanho akaomarara mukuyedza kurwisa pamwe nekudzivirira kupararira kwechirwere checoronavirus chatekeshera pasi rose Vanhu makumi matanhatu nevana vabatwa nechirwere ichi munyika iyi. VaRamaphosa vakazivisa kuti South Africa kutanga nemusi weChitatu inenge yave kuvhara mimwe miganhu yayo uyo kurambidza kushanyira kana kutambira vanhu vari kubva kunyika dzabatwa nechirwere ichi dzinosanganisira Italy, Iran, South Korea, Iran, Spain, Germany, US, Britain ne China. Zvikoro zviri kuvharwawo musi uyu uye vanhu vari kurambidzwa kuungana kusanganisirawo kumiswa kwemitambo. MuSouth Africa mune zvizvarwa zveZimbabwe zvakawanda zviri kubatwa mumambure ezviri kuitwa kudzivirira chirwere ichi. VaOffice Jaka, avo vanobva kuKwekwe, vanoti vane chivimbo chekuti South Africa ichakwanisa kupedza dambudziko iri kunyange hazvo riri basa guru. Asi va Jaka vanoti varikunyanyo shungurudzika zvikuru, nevana vavo vaviri varikuita zvidzidzo zveElectrical Engineering kuChina. VaEmmanuel Mboti vanotiwo kunyangwe hazvo zvaitwa naVaRamaphosa zvakanaka, vichakanganisa hupfumi hwenyika yavo. Vaenderera mberi vachiti kumiswa kwemitambo kuchakanganisa kurarama kwevakawanda. Chimwewo chizvarwa cheZimbabwe chechidiki, chinogara muSouth Africa, VaMunyaradzi Mukanyiwa, vanoti vanowirirana nemashoko ataurwa naVaMbote. No media source currently available   	https://www.voashona.com/a/zvizvarwa-zvezimbabwe-zviri-musouth-africa-zvotaura-nezvecoronavirus-/5331060.html
health	"Vechidiki Voyambirwa Kuti ""Morning After Pill"" Haridziviriri Kubatwa neHIV"	Nyanzvi munyaya dzezveutano dziri kuyambira vanasikana kuti vasajairira kugaronwamapiritsi ekudzivirira kubata pamuviri anonzi pachirungu ma “emergency contraceptive pills,” asi kuti vashandise nzira dzekuronga mhuri kana voiita zvepabonde. Mapiritsi ekudzivirira pamuviri aya anonwiwa mangwanani mushure mekunge munhu aita zvepabonde asina kuzvidzivirira nemakondomu. Mapiritsi aya anonyanyozivikanwa nezita rekuti, “Morning after pill.” Nyanzvi munyaya dzeHIV/AIDS, Amai Muchanyara Mukamuri, vanoti kunyanyoshandiswa kwema morning after pill kunongoratidza kuti vechidiki vari kuita zvepabonde vasina kuzvidzivirira. Amai Mukamuri vanoti vechidiki vanonyanyotya kubata pamuviri pachinzvimbo chekuti vatye zvirwere zvepabonde zvakadai seHIV/AIDS. Amai Mukamuri vanotiwo tsvakiridzo dzakaitwa dzinoratidza kuti kushandiswa kwakanyanya kwemapiritsi aya kunoita kuti vanhu vawedzere kusimba, kuita zvirwere zvakadai sema Ovarian Cysts nezvimwewo. Chiremba vanoshanda nesangano re Zimbabwe Association of Doctors for Human Rights, Doctor Nicholas Wazadza, vanotiwo pamusoro pekuwedzera kusimba, mapiritsi aya akaramba achinwiwa, haazokwanisi kudzivirira pamuviri. VaWazadza vanotiwo vanoyambira vechidiki kuti kunwa mapiritsi aya hakudziviriri zvirwere zvepabonde. Doctor Moses Macheka, avo vanoshanda neZimbabwe National Family Planning Council, vanoti vanhu havafanirwi kushandisa nzira iyi senzira yekuronga mhuri. Ma Morning after Pill anoshandiswa kudzivirira pamuvirikana anwiwa mukati memazuva matatu mushure mekuita zvepabonde pasina kushandiswa makondomu senzira yekuzvidzivirira. No media source currently available 	https://www.voashona.com/a/zimbabwe-youths-more-scared-of-pregnancy-than-hiv/4393537.html
health	Zimbabwe Ine Vanhu Vana Vafa, Uye Makumi Maviri neVasere Vabatwa neCovid-19	Huwandu hevanhu vabatwa neCoronavirus huchiri pamakumi maviri nevasere, uye vakashaya nechirwere vava vana. Zimbabwe yaongorora vanhu zviuru zvina nemazana mapfumbamwe ane makumi mapfumbamwe. Bazi rezvehutano rinoti kusvika nezuro, Harare ndiyo ine vanhu vakawanda vabatwa neCoronavirus ichiteverwa neBulawayo. MuHarare mune vanhu gumi nevaviri vabatwa nechirwere ichi, uye muBulawayo mune vanhu gumi. KuMashonaland East kune vanhu vana kozoti matunhu eMatabelelalnd North neMashonaland West ane munhu mumwe akabatwa neCoronavirus. Hatina kukwanisa kunzwa kubva kubazi rezvehutano kuti pane vanhu vangani vaongororwa nhasi uye kuti zvii zvabuda muongorora iyi. Bazi rezvehutano rinozivisa zvinenge zvabuda muongororo dzayo manheru ega ega uye izvi zvinoitwa tabva pamhepo. Zvichakadai, varimi vefodya nhasi vazivisa kuti vanofara chose nedanho ratorwa nehurumende rekutora basa ravo pamwe nekutengesa fodya sebasa rakakosha panguva ino apo nyika yakavharwa senzira yekudzvirira kupararira kweCoronavirus vachiti izvi zvichaita kuti vatengese fodya yavo pasina kunetsana kana kuvhiringidza nemapurisa kana vamwe vanochengetedza mutemo. Mukuru werimwe remasangano anomirira varimi vefodya munyika, reZimbabwe Tobacco Assocciation, VaRodney Ambrose, vaudza Studio 7 kuti vanotambira danho iri nemufaro. Vanoongorora nyaya dzehupfumi vakazvimrira, VaMasimba Kuchera, vaudzaStduio 7 danho rehurumende rakanaka chose sezvo fodya yakakosha pahupfumi hwenyika nekuti rinounza mari yekunze. VaAmbrose vaudza Studio 7 kuti nhengo dzesangano ravo dzatogadzirira kutengesa fodya vachiti vangomirira chete kuti bhanga guru renyika rigadzirise nyaya yekuti vachabhadharwa sei. Misika yefodya yaifanira kuvhurwa svondo rino asi izvi zvakambomiswa kuitira kuti pagadziriswe nyaya yekuti varimi vachabhadharwa sei. Murimi wefodya kuNyabira pedyo neHarare, Amai Helen Shumba, vaudza Studio 7 kuti vatogadzirira kutengesa fodya yavo. VaKuchera vanoti zvakakosha kuti hurumende neReserve Bank of Zimbabwe vabude pachena nekukasika kuti varimi vanobhadharwa sei kuitira kuti misika yefodya ivhurwe kuitira kuti nyika iwane mari yekunze nekukasika. Gore rapfuura pakamboita mutauro, pakavhurwa misika yefodya varimi vachiramba kutengesa fodya yavo mushure mekunge hurumende yaputsa chibvumirano chayainge yaita nevarimi chekuti vaizobhadharwa nemadhora ekuAmerica. Mukuru wekambani yehurumende inoona nezvekutengeswa kwefodya munyika, yeTobacco Industries Marketing Board, Dr Andrew Matibiri, vaudza Studio7 kuti RBZ inotarisirwa kuita musangano nevarimimangwana kuitira kuti vabude nechisungo chekuti varimi vachabhadharwa sei misika isati yavhurwa. VaMatibiri vaudza Studio 7 kuti mangwana chaiwo vari kutanga zvidzidzo zvekudzisa varimi zvavanotarisirwa kuita pakuendesa fodya kumisika nekuita pamisika kudzivirira kupararira kweCoronavirus. Zvimwe zvezvinhu ndezvekuti motokari dzinotakura fodya kuendesa kumisaka dzinobvimidzwa vanhu vaviri chete uye kuti vana vane makore ari pasi pegumi nematanhatu havabvumidzwe pamisika yefodya. Gore rino panenge pasina bhanga pamisika yefodya uye varimi vese vachaenda kumisika vachange vachiongororwa nekuita zvese zvinotarisirwa nebazi rezvehutano neWorld Health Organisation kudzivirira kupararira kweCoronavirus. TIMB iri kukurudzira vanotenga fodya kuti vatenge fodya munzvimbo dzakasiyana siyana munyika senzira yekuderedza huwandu hwevarimi vanoenda kuHarare kuzotengesa fodya yavo. No media source currently available 	https://www.voashona.com/a/zimbabwe-has-four-covid-19-deaths-and-28-positive-cases/5388921.html
health	Zvinhu Zvoita Manyama Amire Nerongo kuChipatara cheMplilo	Mukuru wechipatara cheMpilo abvuma kuti zvinhu hazvina kumira zvakanaka pachipatara ichi zvichitevera danho ravana chiremba vakuru munyika rekukanda mapadza pasi. Mukuru wechipatara cheMpilo VaLeonard Mabande vati pana vana chiremba vadiki makumi mashanu nemumwe vadzingwa basa pachipatara ichi kusvika pari zvino. Chipatara cheMpilo icho chinove ndicho chipatara chikuru chechipiri munyika china vanachiremba mazana maviri nevana uye VaMabande vati kudzingwa kwavana chiremba vadiki kuri kuita kuti zvinhu zviome. Asi vati vari kuedza nepose pavanogona kuti vabatsire varwere vachiti vari kubatsirwawo nemadhokotera echiuto asi havana kukwanisa kutaura kuti vangani. Vamwe varwere vange vachiuya kuzvikamu zvevanorapwa vachibva kumba zveOutpatients neCasualty vange vachidzorerwa kumba nekuda kwekushomeka kwavana chiremba. Mumwe wevanhu vakadai ndiVaJohn Ndlovu avo vati vanonzwa musana asi vaudzwa kunzi vadzokere kumba nekuti pachipatara pange pasina vana chiremba. VaNdlovu vati shuviro yavo ndeyekuti hurumende igadzirise zvichemo zvavana chiremba. Pachipatara cheUnited Bulawayo Hospitals pange paine varwerewo vakawanda kuzvikamu zveOutpatients neCasualty uye vamwe vange vachidzokera kumba vasina kukwanisa kuonekwa navana chiremba. Hatina kukwanisa kutaura nemukuru wechipatara ichi Amai Nonhlanhla Ndlovu sezvo vanzi vange vari mumusangano. Mumwe murume angozvidoma nezita rekuti Sithole ange aine mwana wake uyo ave nenguva achirwara. Ati nekuda kwekusave pabasa kwavana chiremba anomboenda nemwana wake uyu kuzvipatara zvakazvimirira asi ati haangakwanise kuita izvi nguva nenguva. Akurudzirawo kuti hurumende naana chiremba vataurirarane vanzwisisane. Dr Tawanda Zvakada avo vakafanobata chigaro chemunyori weZimbabwe Hospital Doctors’ Association vanoti nhengo dzavo dziri kuti hadzisi kuzotsvaga basa kuhurumende zvekare sezviri kukurudzirwa nebazi rezvehutano. No media source currently available 	https://www.voashona.com/a/zvinhu-zvoita-manyama-amire-nerongo-kuchipatara-chemplilo/5183848.html
health	Vagari vemuHarare Vokumbira Kuti Nguva yeKubayiwa Nhomba yeTyphoid Iwedzerwe	Vamwe vagari vemuHarare vari kukumbira hurumende kuti iwedzere nguva yechirongwa chekuti vanhu vabaiwe nhomba yekudzivirira chirwere chetyhoid nedzimwe nhomba dzezvimwe zvirwere sezvo chisina kushambadzirwa zvakakwana. Guta reHarare ndiro rine dambudziko guru rechirwere chetyphoid munyika yose. Hutachiona hwetyphoid hunopa kuti munhu anzwe kupisa muviri, kuita manyoka uye kurutsa. Chirwere ichi chinokwanisa kutapuriranwa mumvura kana chikafu kana munhu asina kugeza maoko nemvura yakachena. Amai Juliana Musengi vaudza Studio 7 kuti vakamborwara neTyphoid katatu kubva zvavakatamira kuHarare vachibva kuMashonaland Central sezvo vachiti vainge vasingazive kuti mvura yemugurta haina kuchena. Vamwe vabereki vanonziwo vari kuramba kubayisa vana nhomba nekushaya ruzivo sezvo pasina kunyatsoshambadzirwa nekupihwa dzidziso yakakwana. Sachigaro weWomens Coalition Harare Chapter, Amai Charity Mandishona vakarudzira vabereki kuti vabayise vana nhomba vachiti kusaita izvi kunoisa hupenyu hwavo munjodzi yekufa kana kuremara. Nyanzvi munyaya dzezvehutano inoshanda mukanzuru yeHarare Dr Michael Vere vati chirongwa chekubaya nhomba ichi chinosanganisirawo kubayiwa majekiseni egomarara nezvimwe uye vanoti chirongwa ichi chakatanga musi wa4 Chivabvu chikapera musi wa 4 Chikumi. Doctor Vere vati vari kufara nekutambirwa kuri kuitwa nhomba yeHPV yekudzivirira gomarara repamuromo wechibereko. Mukuru mubazi rezvirwere zvekutapuriranwa kana kuti Department of Chemical Pathology paUniversity of Zimbabwe, Muzvinafundo Hilda Matarira vatiwo kuwandisa kwaita vanhu muHarare nekushaikwa kwemvura yakachena ndiko kwave kupa kuti vanhu varware netyphoid. Kubva muna 2010, chirwere cheTyphoid chakatanga kupararira zvakanyanya muZimbabwe uye muna 2018 bazi rezvehutano rinoti vanhu zviuru zvina kana kuti 4000 kusanganisira vana vakabatwa nechirwere uye vanodarika zvikamu makumi manomwe nezvitatu kubva muzana kana kuti 73% vari muHarare. Rimwe dambudziko range rave rekuti chirwere ichi chainge chisidadavire mimwe mishonga. Asi ikozvino vana ava vari kubayiwa nhomba inonzi inoshanda zvakanaka kudzivirira kuparira kwechirwere ichi inonzi Typhoid Conjugate Vaccine kana kuti TCV. Nhomba yeTVC iyi yakatanga kubayiwa munyika muna 2019, paine chinangwa chekubaya nhomba vana mamiriyoni matanhatu nezviuru mazana maviri kana kuti 6, 2 million. Vana vari kubayiwa vari pakati pemwedzi mipfumbamwe nemakore gumi nemashanu. Asi chirongwa change chambomiswa sezvo hurumende yange yorwisa nechirwere cheCovid-19. Hurumende iri kushanda nesangano rePATH kuti vanhu vawane nhomba iyi. No media source currently available 	https://www.voashona.com/a/vagari-vemuharare-vokumbira-kuti-nguva-yekubayiwa-nhomba-yetyphoid-iwedzerwe/5919643.html
health	Africa Yotadza Kusvitsa Zvikamu Zvakatarwa neWHO zveVanhu Vabayiwa Nhomba yeCovid-19 Gore Rino Risati Rapera	Sangano reWorld Health Organisation-WHO-rinoti nyika dzakawanda dzemuAfrica kusanganisira Zimbabwe dziri kutadza kubaya nhomba yekudzivirira chirwere cheCovid-19 kusvika pazvikamu makumi mana kubva muzana gore rino risati rapera sezvanga zvakatarwa nesangano iri. Vachitaura nezuro pamusangano we International Conference Public Health in Africa, mukuru weWHO, Dr Tedros Adhanom Ghebreyesus, vakati nyika makumi mana nesere panyika makumi mashanu neina dziri muAfrica dzichatadza kubaya zvizvarwa zvadzo zvikamu makumi mana kubva muzana sezvanga zvakatarwa neWHO. Dr Tedros vakati rimwe dambudziko riri kuitika mudunhu reAfrica nderekuti nyika idzi hadzisi kuburitsa huwandu hwechokwadi hwevanhu vari kufa kana kurwara nechirwere cheCovid-19. Mukuru weCommunity Working Group on Health, Va Itai Rusike, vanoti kusabuda nehuwandu chaihwo hwevanhu vari kubatwa neCovid-19 zvinokonzerwa nekuti munyika hamuna zvikwanisiro zvemhando yepamusoro zvekuongorora kuti munhu ane Covid-19 here kana kuti kwete. VaRusike vanoti zvimwe zviri kutadzisa nyika dzemuAfrica kusanganisira Zimbabwe kubaya vanhu vakawanda idambudziko rekushandisa nhomba dzinobayiwa kaviri pamwe nekusawana kweveruzhinji ruzivo rwechokwadi nenguva. Mukuru munyaya dzekurwisa chirwere cheCovid-19 munyika, Dr Agnes Mahomva, vanoti sehurumende vachiri vakatarisira kuti vachabaya vanhu zvikamu makumi mana kubva muzana sezviri kukurudzira neWHO vachiti vachazobvuma kuti vatadza musiwa 31 Zvita 2021 wapfuura. Kusvika pakupera kwezuva nezuro, Zimbabwe yakazivisa kuti yakange yabaya nhomba yekutanga vanhu mamiriyoni mana nezviuru makumi maviri nezvitatu negumi nevatu (4 023 013). Vanhu vabayiwa nhomba mbiri kusvika mukupera kwezuva nezuro vainge vava mamiriyoni matatu nezviuru makumi matatu nezvishanu nezana nemakumi mapfumbamwe nevaviri, (3 035 192). WHO inoti vanhu vanosvika mamiriyoni makumi manomwe nemanomwe, kana kuti zvikamu zvisere chete kubva muzana vakabayiwa nhomba yeCovid-19 muAfrica yose. Zimbabwe yakwanisa kubaya zvikamu gumi nezvipfumbamwe kubva muzana, zvinoreva kuti mumazuva gumi nemana asara kuti gore ripere, Zimbabwe inofanirwa kubaya vanhu zvikamu makumi maviri nechimwe kubva muzana, kana kuti 21%, unova mutoro mukuru pakatariswa nguva yatorwa kuti isvika pazvikamu gumi nezvipfumbamwe kubva muzana, kana kuti 19%. Zimbabwe inoti ine hurongwa hwekubaya vanhu mamiriyoni gumi, kana kuti zvikamu makumi matanhatu kubva muzana senzira yekudzivirira kupararira kwechirwere ichi. No media source currently available 	https://www.voashona.com/a/africa-fails-to-meet-who-target-on-full-vaccinations/6358858.html
health	Hurumende Inoti Yabvisa Zvipingaidzo Zvanga Zvichikonzera Mitsetse Mirefu Munzvimbo Dziri Kubayiwa Vanhu Nhomba dzeCovid-19	Hurumende inoti vakoti muzvipatara nemakirinika vanofanirwa kunge vachiita basa rebaya vanhu nhomba yekudzivirira Covid-19 chete kwete kunyora makhadhi nekuvabya sezvavari kuita pari zvino ichiti ndizvo zviri kupa kuti mitsetse irambe yakareba munzvimbo idzi. Vachitaura mushure mekushanyira mamwe makirinika ekanzuru yeHarare ari kubaya nhomba dzeCovid-19 mumisha yeBudiriro neMufakose vaine mumiriri weUnicef muZImbabwe, Dr Tajudeen Oyewale, mutevedzeri wegurukota rezvehutano, Dr John Mangwiro, vati vave kupedza dambudziko iri nekupinza vana bharani vachaita basa rekunyora makadhi chete kuitira kuti vakoti vaite basa rekubaya chete. Vati kufamba kwavaita mumakirinika nhasi kwavaratidza kuti basa rekubaya vanhu harisi kafamba sezvinotaririsirwa nekuti vakoti, avo vanotove vashoma, vanopedza nguva vachinyora makadhi pachinhambo chekubaya vanhu. VaMangwiro vatiwo munhu wese anenge aenda pakirinika kana chipatara chipi zvacho anofanira kubaiwa nhomba yaanoda kwete kuudzwa kuti tiri kubaya nhomba yekutanga kana yepiri chete sezviri kuitika pane dzimwe nzvimbo dziri kubaiwa vanhu. Vati nhomba dzirimo munyika nekudaro vanhu ngavabaiwe. Dr Oyewale vati vaona kuti pane gwanza rinoda kuvharwa kutira kuti vakoti vaite basa rekubaya vanhu chete uye vatiwo vanhu vemunharaunda vanofanira kubatsira vakoti kuti vabaiwe nekukasika. Mukuru wezvehutano mukanzuru yeHarare, Dr Prosper Chonzi, vati kunyange hazvo paine matambudziko pano nepapo, huwandu hwevanhu vari kubaiwa nhomba mumakirinika avo huri kukwira zvekuti kiririnika inobaya vanhu vashoma inobaya vanhu vanodarika zana nemakumi mashanu uye dzimwe dzave kubaya vanhu vanodarika mazana matatu pazuva. Asi vagari vemuBudiriro neMufakose vati nzvimbo dzinobairwa vanhu dzinofanirwa kuwedzerwa sezvo dziri shoma. Amai Yvone Katiyo Studio7 vatiwo vakoti vepaMufakose Family Health Care vashoma izvi zviri kupa kuti vawandirwe nevanhu. Mumwe mudzimai ati anonzi Mai Ticha audza Studio7 kuti kuti vangadai vakabaiwa nhomba yepiri musi wa11 Nyamavhuvhu asi izvi zviri kutadza kuitika nekuti vanhu vari kuda kubaiwa vawandisa. Vanhu munzvimbo zhinji munyika vave kuvata pamitsetse yekubaiwa nhomba dzeCovid-19 sezvo makambani akawanda nehurumende vave kuti vasina kubaiwa vave kunzi vasaenda kumabasa kana kurambidzwa kuita zvinhu zvakaita sekushandisa mabhazi ehurumende. Zimbabwe inoti ine hurongwa kwekubaya vanhu mamiriyoni gumi kana kuti zvikamu makumi matanhatu kubva muzana senzira yekudzvirira kupararira kweCovid-19. Nezuro vanhu mazana mashanu negumi nevana vakabatwa neCovid-19, uye gumi nevasere vakafa nedenda iri. Kusvika nezuro vanhu vabaiwa nhomba yekutanga vainge vava mamiriyoni maviri nezviuru zana nemakumi mana nezvishanu nemazana mashanu nemakumi matatu nevanomwe (2 145 537, ukuwo vanhu vainge vabaiwa nhomba yepiri vanga vava miriyoni nezviuru mazana matatu nezvina nemazana masere nevaviri (1 304 802.) Vanhu vafa denda iri vave zviuru zvina nezana nemakumi mashanu nevatanhatu (4 156). No media source currently available 	https://www.voashona.com/a/zimbabwe-says-it-has-removed-obstacles-causing-long-vaccination-queues/6007495.html
health	Vanhu Gumi neVatatu (13) Vofa neCovid-19 Mukutanga kweGore ra2022	Bazi rezvehutano rinoti mukutanga kwegore ra2022, vanhu gumi nevatatu vakafa nechirwere cheCovid-19 zvasiya vafa nechirwere icho kubva zvachatanga kupararira muna 2019 vave zviuru zvishanu negumi nevanomwe kana kuti 5 017. Vanhu mazana mapfumbamwe nemakumi mashanu nevashanu kana kuti 955 vakabatwa nechirwere ichi nezuro zvasiya vabatwa nacho vave mazana maviri ezviuru negumi nevana ane mazana maviri negumi nevana kana kuti 214 214. Vanhu vabayiwa nhomba yekutanga vave mamiriyoni mana nezviuru zana nemakumi maviri nemapfumbamwe zvine mazana mapfumbamwe nemakumi mashanu nemaviri kana kuti 4 129 952. Vanhu vabayiwa nhomba kaviri vave mamiriyoni matatu nezviuru zana nemakumi mana zvine mazana matatu nemakumi mana nemashanu kana kuti 3 140, 345. Vanhu vabayiwa nhomba katatu zvikuru vanoshanda muzvipatara, vakwegura nevamwe vane zvirwere zvinovaisa munjodzi yekurwara zvakaipisisa vakabatwa nechirwere ichi vave zviuru zvishanu nemazana matanhatu nemakumi maviri nematatu kana kuti 5, 623. Bazi rezvehutano rine hurongwa hqwekubaya vanhu mamimiriyoni gumi nhomba kuti inyatsoshande zvakanaka. Hurongwa hwaivepo hwaive hwekuti izvi zviitwe mukupera kwaZvita gore rapera asi hazvina kubudirira.	https://www.voashona.com/a/vanhu-gumi-nevatatu-(13)-vofa-necovid-19-mukutanga-kwegore-ra2022/6378782.html
health	"Vabereki Vane Vana Vane ""Autism"" Votarisana neMatambudziko Makukutu"	"Vabereki vevana vanoita matambudziko pakutamba nevamwe kana kuita zvinhu zvinotarisirwa pazera ravo kana kuti vane ""autism"" vanoti vatarisana nedambudziko guru pakuriritira vana ava. Vanoti hupenyu hwavo hwakaomarara nepamusana pekuti vana vane autism havakwanisi kuita zvinhu zvinoitwa nevamwe vechidiki kana kushamwaridzana navo. Baba Luke Pencil veku Malbereign muHarare vane mwana wavo ane makore gumi ane autism. Baba Pencil, avo vane makore makumi mana nematanhatu ekuberekwa vanoti dambudziko guru rinosangana nevabereki ava nderekushaya ruzivo pamusoro pe autism. “Izvi hazvina kunge zvabatwa nana chiremba kunyange mwana akarwara kwenguva refu ndichienda kunana chiremba vakasiyana siyana nekunana mukoti vakasiyana siyana.” Vanoenderera mberi vachiti, “Pakashayikwa kana mumwechete akatibatsira chaizvo kuti mwana wenyu condition yake inonzi autism. Aiti akachema zvainzi ah, baba hamuzivi mwana anongochema, zvinoreva kuti haasi kunzwa zvakanaka kana kuti muri kumuitira zvaasingadi. Asi uchiedza kutsanangura kuti aiwa, mwana uyu pane zvaanoita zvandisinganzwisise zvakafanana nekuti dzimwe nguva anoramba kupfeka bhutsu, dzimwe nguva anoramba kugerwa musoro.” Baba Pencil vanoti vabereki vakawanda vanokatyamadzwa nekugumbuka zvikuru pavanoona kuti mwana wavo ari kukura zvakasiyana nevamwe vana. Vanoti ivo vakaita mhanza yekukurumidza kuziva zvaiitika kumwana wavo. “Vana ava vanenge vane ma censory issues anenge akavhiringika, haana kuita seevamwe vana. Saka kana achigerwa ane zvaanonzwa zvisinganzwiwi nevamwe vana vose saka achiita muitiro waanoita iwowo.” Vatiwo, “ Saka izvozvo ndizvo zvakaita kuti tinzwisise kuti ho mwana wedu condition yaaninayo inonzi autism. Izvozvo ndinoda kuti nditsinhire kuti izvi handina kuzviwana kunana chiremba kana kunana mukoti. Ndakatozvinzwawo kune mumwe mubereki akanga ari affected, akatoenda pa radio akanotaura. Ndopatazowana information yakadaro.” Baba Pencil vanoti murume nemudzimai vanofanira kubatana kwete kunongedzerana kana mwana asangana nedambudziko. “Saka izvozvo zvakatipa simba rekuti kuti mwana wedu aite zviri nani, tikwanise kumumaneja, regai tinorisecha.” Vatizve, “ Tikabva taenda pa internet. Iripo information pa internet. Ukaiwana zvinoita kuti umaneje mwana wako zviri nani. Zvinoita kuti kuwadzana kwako naye kuve kuri nani, kuwadzana kwake nenharaunda yakamukomberedza kuve nani.” Amai Emma Muchefa avo vane mwana ane autism, vanoshandira hurumende vari pa Domboshava training centre. Vanoti madzimai mazhinji ane vana vane autism anoshungurudzika zvikuru. “Vazhinji vana baba vanotiza, uye hama hadzizvitambiri. Kazhinji burden inosiyirwa amai, seni as a mother of three, two vari disabled murume akabva aenda ndikasara ndiri a single mother.” Amai Muchefa vatizve, “ Saka dambudziko rinenge rave rekuti unenge uchida kuenda kubasa, uri kuda ku physio nemwana iyeye, uri kuda zvekudya uri kuda zvekupfeka zvevana ivavo, uri kuda medication. Saka kazhinji kacho uri kuda zvekufambisa, hauna kana motor kana wheel-chair.” Amai Tendai Kamutero veku Domboshava vane mwana wavo ane autism. Vakatozozviziva mwana uyu ave nemakore matatu kuti ndizvo zvaari. Amai Kamutero vanoti kuriritira mwana uyu zvinovanetsa semunhu ari pamushando. “Pandinoenda kubasa, munhu anosara naye haanzwisisi zvaanoda nekuti haatauri.” Vatizve, “Sign language haaizivi, haakwanisi ku communicator naye. Asi iye takatozomudzidza kuti kana ave nenzara kana chikafu chiri paanosvikira anotora ega. Kana kuti ukaona akukudhonza, isaini yekuti ane nzara.” Amai Constance Mandishona vane vana vana, uye vaviri vavo vakaremara. Amai Mandishona, avo vanoshanda muhurumende vakapihwa imba yekugara kuMufakose mushure mekunge vakuru vavo vaona kutambura kwavaiita. Vanoti vakaremara vanofanira kusimudzirana. “Ipapo ndisati ndapihwa imba ndakanga ndisina pfungwa dzekuti I can advocate kana kumiririrawo kana kutsigira munhu akaremara.” Amai Mandishona vanoenderera mberi vachiti, “Ndakazogara pasi ndikazvibvunza kuti, hongu ndamiririrwa, ko vari kunze uko vasina anovamiririrawo tochiita sei? Nekuti inini pandakabatsirwa nemba, Permanent secretary mai Nhekairo vakandiudza kuti, Cony, dai vana vako wanga wakavachengetesa kumaraini, vachiita kunge musara pavana, I wasn’t going to assist you. But pese patinotaura unotungamidza vana vako kumberi kuti ma’am vangu vazodai nekuti hauna kunyara navo saka tazokudai. Ndakakwanisa kubatsira vamwe vabereki vairi. Mumwe wacho anonzi mai Boora anoshanda ku President’s department. Ane mwana wakewo ane autism. Ndikamuti akoma nyaya yangu yakamira yakadai, inini ndakawanawo imba. Imimi can you not write a letter mukwanisewo kuti mubatsirwe? Vakapihwa flat ku Ardbennie.” Dr Cotilda Mangoma mugari wemuHarare uye vanofamba vachipa dzidziso pamusoro pe autism. Vanoti vabereki vevana vakadai vanofanira kushingaira kutsvaga ruzivo kuitira kuti vana vavo vave nepundutso. “Inini ndiri kuona kuti zvakakosha kuve neruzivo mukati memhuri nemhaka yekuti chinhu chawave kuziva unoziva kuti unochibata sei, unochibata nemutoo upi.” Dr Mangoma vanotizve, “Saka ini ndinoti vana baba nana mai vane vana vavasinganzwisisi kuti ingave autism here kana kwete zviri nani vatsvake rubatsiro kubva ku clinic level. Kana vabva ikoko voudzwa kuti enda ku rehabilitation. Rehabilitation yoferefeta kuti itype ipi ye autism, pamusana pekuti akasiyana siyana, akawanda. Nekuonekwa kunoita mwana, nemaitiro ake unobva waudzwa kuti aiwa ichi ndechakati, then rubatsiro rwobva rwauya. Angave anogona nezvemaoko, angave munhu ari bright kuchikoro, zvese zvinobatsirika along those lines.” VaPardon Gonorashe mushandi wehurumende ane hunyanzvi hwekubatsira veruzhinji, kunyanya vanotambura kuti vave neraramo iri nani. Vanoti vabereki vevana vane autism vanofanira kuve padyo nepavanowana ruzivo pamusoro pe autism.“Saka paida kuti patange pawanikwa centre yekuti vanhu vari kumaruwa, vangadai vari kuBinga, Muzarabani kana kuti kuMberengwa vakaona kuti vane vana vane autism they can refer vana ivavo kuno.” Vatizve,“Tikashevedza ma parents vari kumaruwa vanogona kuuya kuma campaign akaita seaya.” VaGonorashe vanoti hurumende inofanira kuisa mari yakawanda gore rega rega kuzvirongwa zvakanangana ne autism. “Hakuna zviri kunyanya kuitwa about disability as a whole.” Vatizve, “Then mukazopinda mudisability sector imomo munozoona kuti autism is relegated kuzasizasi kune other forms of disability. Saka ngatitorei disability sector se ine mari shoma mu budget. Then yapihwa mari shoma already, autism iri kuzasizasi zvekuti ikoko kunosvika one cent. Ndosaka kune vanhu vashomanana vari kutari nezve autism as a right.” Sangano guru rezvehutano pasi rese reWorld Health Organisation rinoti pavanhu zana nemakumi matanhatu ega ega mumwechete wavo anenge aine autism. Vamwe vanhu vane autism vanokwanisa kuzviriritira asi vakawanda vavo vanotozoda kuchengetwa hupenyu hwavo hwese. No media source currently available  ."	https://www.voashona.com/a/zimbabwe-hutano/4240783.html
health	Vanhu Makumi Maviri neVaviri Vanowanikwa Vaine Chirwere cneCovid-19 muNyika	Bazi rezvehutano rakazivisa neChitatu kuti huwandu hwevanhu vabatwa nechirwere cheCovid-19 munyika hwakakwira kusvika pazviuru zvinomwe nemazana mashanu ane makumi mapfumbabwe nemasere, kana kuti 7 598 mushure mekunge vanhu makumi maviri nevaviri kana kuti 22, vawanikwa vaine chirwere ichi. Pavanhu ava vanhu makumi maviri nemumwe kana kuti 21 vagara vari munyika, mumwe chete ari akadzoka munyika kubva kuSouth Africa. Hapana munhu akshaya nechirwere ichi izvo zvakaita kuti vanhu vafa varambe vari pamazana maviri nemakumi maviri nevana, kana kuti 224. Vanhu vakanga vapona kubva kuCovid-19 kusvika neChitatu vanonzi vakanga vasvika pazviuru zvishanu nemazana masere ane makumi maviri nevatatu, kana kuti 5 823. Izvi zvakasiya vanhu chiuru nemazana mashanu nemakumi mashanu nemumwe, kana kuti 1 551 vachiri kurwara nechirwere ichi. Pasi rose vanhu vanodarika mamiriyoni makumi maviri nemapfumbamwe nezviuru mazana matatu nemakumi mapfumbamwe nezvisere kana kuti 29 398 000, vabatwa nechirwere ichi, icho chaurayawo vanhu vadarika zviuru mazana mapfumbamwe nemakumi matata zvine mazana mapfumbamwe kana kuti 930 900.	https://www.voashona.com/a/zimbabwe-covid-19-22-new-positive-cases/5586190.html
health	Vanhu Vashanu Vofa neCovid-19	Bazi rezvehutano rakazivisa nemusi weChishanu kuti vanhu vashanu vakafa nechirwere cheCovid-19 zvasiya vanhu vafa nechirwere ichi kubva zvachatanga kupararira gore rapera vave chiuru chimwe chete nemazana mashanu nemumwe kana kuti 1, 501. Vanhu makumi mana nevasere kana kuti 48 vakabatwa nechirwere ichi zvasiya vanhu vabatwa nechirwere ichi vave zviuru makumi matatu nematanhatu ane makumi namomwe nemumwe kana kuti 36, 471. Vanhu gumi nevashanu kana kuti 15 vakapora kubva kuchirwere ichi zvichireva kuti vapora kubva zvatanga chirwere ichi kupararira vave zviuru makumi matatu nemana ane gumi nemumwe kana kuti 34 011. Vanhu vachiri kurwara mazana mapfumbamwe nemakumi mashanu nevapfumbamwe kana kuti 959. Zvichakadaro, huwandu hwevashandi vemuzvipatara nevamwe vanoita mabasa anopa kuti vasangane neveruzhinji kusanganisira vatori venhau nevanochengetedza majeri vabayiwa nhomba yeSinopharm yakapihwa Zimbabwe neChina hwasvika pazviuru makumi matatatu nezvitanhatu zvine mazana matatu nemakumi mashanu nevapfumbamwe kana kuti 36, 359. Vanoona nezvekuburitswa kwemashoko mubazi rezvehutano VaDonald Mujiri vanoti chinangwa chehurumende ndechekuti vanhu vanodarika mamiriyoni gumi vabayiwe nhomba kuti inyatsoshanda. Pasi Rose Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vafa muAmerica vanodarika zviuru mazana mashanu nemakumi matatu nevaviri kana kuti kuti 532, 000, vabatwa nechirwere ichi vachidarika mamiriyoni makumi maviri nemapfumbamwe kana kuti 29 million. Pasi rose, vanhu vafa nechirwere ichi vanodarika mamiriyoni maviri nezviuru mazana matanhatu kana kuti 2,6 million. Asi vapora pasi rose vachidarika mamiriyoni makumi matanhatu nemanomwe zvine zviuru mazana mashanu kana kuti 67,5 million. No media source currently available 	https://www.voashona.com/a/vanhu-vashanu-vofa-necovid-19/5813962.html
health	France Yowana Imwe Mhando yeCovid-19 Asi WHO Ichiti Vanhu Vasanyanye Kutya Havo	France inoti yakawana imwe mhando itsva yeCovid-19 inonzi IHU iyo ichiri kuongororwa hayo kuti inokonzera hurwere hwakaita sei navanamazvikokota munya dzezvirwere. Mhando yeIHU iyi inonzi yakawanikwa mune munhu ainge ashanyira nyika yeCameroon. Pari zvino, vatambi venhabvu vemunyika nevamwe vemuAfrica vari kuCameroon kumakwikwi eAfrica Nations Cup. Asi vachitaura nenhepfenyuro yeBloomberg nevamwe vatori venhau nemusi weChipiri, vanoona nezvezvirwere zvitsva musangano reWorld Health Organization, VaAbdi Mahamud, vanoti mhando itsva yeIHU iyi haisi hayo kunyanya kuvavhundutsa sezvo isiri kupararira zvakanyanya kubva zvayakatanga kuonekwa uye vave nenguva vachiiongorora. Nyanzvi munyaya dzezvezvirwere zvekutapuriranwa, Muzvinafundo Davison Saungweme, avo vanodzidzisa paUniversity of North Georgia muno muAmerica, vari kukurudzira vanhu kuti vabayiwe nhomba yeCovid-19 sezvo chirwere ichi chiri kuramba chichiuya nedzimwe mhando. Muzvinafundo Sangweme vaudza Studio 7 kuti zvirwere zvemavirus zvakaita seCovid-19 zvinoramba zvichiuya nedzimwe mhando. dzimwe mhando itsva dzinogona kuuraya vanhu, asi dzimwe dzinenge dzisina simba rakanyanya. Zvichakadaro, vanhu makumi matatu nemumwe vakafa nechirwere ichi nezuro zvasiya vafa nacho kubva zvachatanga kupararira vave zviuru zvishanu nemakumi manomwe nevasere. Vanhu chiuru chimwe chete nemazana mashanu nemakumu mapfumbamwe nemumwe chete kana kuti 1 591 vakabatwa nechirwere ichi nezuro. Izvi zvakasiya vabatwa nacho kubva zvachatanga kupararira vave zviuru mazana maviri negumi nezvinomwe nemazana matanhatu nemakumi manomwe nevasere, kana kuti 217 678. Vanhu vabayiwa nhomba yekutanga vave mamiriyoni mana nezviuru zana nemakumi mana nechimwe zvine zana nemakumi mashanu nevasere, kana kuti 4 141 158. Vabayiwa nhomba kaviri vave mamiriyoni matatu nezviuru zana nemakumi mashanu nezvitatu zvine makumi mashanu nevasere ,kana kuti 3 153 058. Vanhu vabayiwa nhomba katatu zvikuru vanoshanda muzvipatara, vakwegura nevari munjodzi yekurawara zvakaipisisa vakabatwa nechirwere ichi vave zviuru zvinomwe nemazana maviri nemakumi mashanu nevana kana kuti 7 254. Hurumende inoti ine hurongwa hwekubaya vanhu mamiriyoni gumi nhomba kana kuti zvikamu makumi matanhatu kubva muzana kuti inyatsoshanda zvakanaka. No media source currently available   	https://www.voashona.com/a/france-yowana-imwe-mhando-yecovid-19-asi-who-ichiti-vanhu-vasanyanye-kutya-havo/6383970.html
health	Mumwe Mwana Ofa neChirwere cheTyphoid kuMbare	Apo vamwe vanhu vange vari kufara pazororo rekisimusi, imwe mhuri yekuMbare yakafirwa nemwasikana wayo uyo ano fungudzirwa kuti akarwara netyphoid kwenguva pfupi. Vagari vemumusha uyu munzvimbo yeNational vanoti tsvina kana kuti sewage iri kuyerera nepadzimba dzavo iri kupa kuti vatyire hupenyu hwavo. Vagari vemuMbare vanoti chinonyanyorwadza ndechekuti musikana uyu ange akabuda zvinofadza pabvunzo dzake dzeGrade 7 aine 4 units uye kunyange hazvo kanzuru yeHarare yati iri kuongorora kuti chii chakanzozera kufa kwake, vagari vemunzvimbo iyi vati kubuda kwemasiweji achierera mudzimba dzavo ndiko kwakonzera kufa kwemwana uyu. Vagari vakawanda mumigwagwa inoti 8th na 9th vaudza Studio 7 kuti kanzuru yeHarare yange isiri kuterera zvichemo zvavo zvekuti vazogadzira mapaipi emasewage akaputika uye vanhu vakawanda munzvimbo iyi vakatoendeswa kuchipatara vachirwara nemanyoka. Mumwe mugari wemuna 9th uyo asina kuda kudomwa nezita audza Studio 7 kuti kufa kwemwana uyu kwarwadza vanhu vakawanda. Ambuya Anne Marry Karimushanje vanoti mumusha weMbare maita dambudziko guru remasuweji ari kupitika mudzimba zvekutoti vave kutyira kuti vana vakawanda vachafa nezvirwere zvemanyoka. Tinashe Karise uyo ane tuckshop yake munzvimbo iyi audza Studio 7 kuti seweji iri kuerera pese yave kukanganisa bhizimisi rake uye nhunzi dzave kuzara mutuckshop make. Mugwaro ravaburitsa kuvatori venhau, mutauriri weHarare City Council, VaMichael Chideme, vati kanzuru iri kuongorora rufu rwemwana uyu uye vatsinhirawo kuti hanzvidzi yake pamwe nevamwe vanhu vane chitsama kubva munzvimbo iyi vari muchipatara uye vari kufungidzirwa kuti vane typhoid. Vatiwo pane vanhu makumi matatu kubva munzvimbo iyi vakatorapwa sezvo vaifunguidzirwa kuti vane typhoid. Mukuru anoona nezvehutano mukanzuru yeHarare, Dr Proper Chonzi, vaudza Studio 7 kuti mufi ange achiratidzika kunge ane typhoid asi kanzuru haisati yave nehumbowo hwekuti ange aine typhoid here kana kuti kwete. Dr Chonzi vati zvinokonzera typhoid zvinozikanwa uye kanzuru iri kuedza napose painogona napo kugadzirisa nyaya dzekutakurwa kwemarara nemasiweji senzira yekudzivirira chirwere ichi. VaChideme vatiwo kanzuru yatanga chirongwa chekudzidzisa vanhu pamusoro pezvirwere zvetyphoid necholera pamwe nekukosha kwehutsanana. Kanzuru yeHarare yakazivisa muna Mbudzi kuti yakatarisira kuti zvirwere zvemanyoka zvichawanda panotanga kunaya mvura uye yakati vese vanenge vachirwara nezvirwere izvi vacharapwa pachena. Bazi reCentres for Disease Control rinoona nezvehutano muAmerica rinoti kudzivirira chirwere chetyphoid vanhu vanofanira kubhoirisa chikafu kana mvura, kubika chikafu, kuchimenya kana kutorega kudya muchirungu, “Boil it, cook it, peel it or forget it.”	https://www.voashona.com/a/zimbabw-hutano/3652687.html
health	Hurumende Yokurudzirwa Kutaura neIzwi Rimwe Chete paNyaya yeCovid-19	Mukuru wesangano rinorwira kodzero dzehutano, reCommunity Working Group on Health, VaItai Rusike, vanoti zvakakosha kuti hurumende itaure nezwi rimwe chete panyaya yekubayiwa kwevanhu nhomba yeCovid-19 uye kuti inopinda munyika riini. Mutungamiri wenyika, VaEmmerson Mnangagwa, pamwe nemutevedzeri vavo, uye ari gurukota rezvehutano, VaConstantino Chiwenga, vakazivisa nyika nezuro, China, kuti vanhu vachabayiwa nhomba iyi pachena sezviri kuitwa kune nyika dzakawanda. Izvi zvinotevera mashoko anopesana ainge ataurwa negurukota rezvemari, Muzvinafundo Mthuli Ncube, avo vakamboti vanhu vachabhadhariswa mari yenhomba, asi vakazobuda vachiti vatori venhau vainge vasina kubata mashoko avo nemazvo. Kunyange hazvo VaNcube vakabuda vachipikisa zvainge zvaburitswa nesangano enhau, pane vhidhiyo iri kuburitsa VaNcube mbune vachiti mushonga uyu uchange uchitengeswa. Asi VaNcube vakazoti nhomba iyi ichapihwa vainoida pachena. Izvi ndizvo zviri kunzi naVaRusike hurumende inofanirwa kutaura neizwi rimwe chete zvikuru panyaya yakakosha kudai. No media source currently available 	https://www.voashona.com/a/zimbabwe-govt-urged-to-speak-with-one-voice-on-covid-19-itai-rusike/5766330.html
health	Vanhu Vakawanda Voenda Kunobayiwa Nhomba yeCovid-19 Vachibhadhara Mari	Vamwe vagari vekuMasvingo vava kuona zviri nani kuenda kunobayiwa nhomba yekudzivirira Covid-19 munzvimbo dzinobhadhariswa mari sezvo vasiri kubatsirwa munzvimbo dzinobayiwa vanhu nhomba pasina muripo. Mumwe mugari wemumusha weRujeko, VaKnowledge Matumba,vati vakandobayiwa nhomba kuchipatara chisiri chehurumende nekuti vakapedza masvondo maviri vachienda kunomira mumutstse asi vachitadza kubayiwa sezvo zvipatara zvehurumende zviri kubaya vanhu vashoma pazuva. VaMatumba vati kuzvipatara zvisiri zvehurumende hakuna mitsetse uye vanhu vanobhadhariswa mari inosvika madhora maviri ekuAmerica iyo yakatarwa nehurumende. Mumwe mugari, VaJohanes Chihwani, avo vati vakabayiwawo kuchipatara chakazvimiririra vati kunyange kuchibhadhriswa, mari yacho ishoma uye haupedzi nguva yakareba wakamirira kubayiwa. Mutauriri weZimbabwe National Family Planning Council muMasvingo, VaHebert Chikosi, vati vanhu vazhinji vari kuuya kuzobaiwa nesangano ravo senzira yekutiza mitsetse kuzvipatara zvehurumende. Chimwe chipatara chakazvimirira cheCIMAS, chiri kubayawo vanhu muMasvingo asi chinobaya nhengo dzacho dziri pachirongwa chekurapiwa chemedical Aid. Mumwe mushandi ataura ne Studio 7 paCIMAS aramba kudomwa nezita rake nekuti haabvumidzwi kutaura nevatori venhau ati nhengo dzavo zhinji dziri kubayiwa nyore dzisingabhadariswi. Muridzi weMakurira Private Hospital, Dr Phenias Makurira, vati zvipatara zvakazvimiririra zviri kubetsera hurumende chaizvo kutapudza huwandu hwevanoda kubayiwa nhomba vachiti chipatara chavo chiri kutangawo kubaya vanhu svondo rinouya. Mutauriri weCovid-19 Taskforce muMasvingo, VaRodgers Irimayi, vati hurumende inotenda kubatsirwa kwairi kuitwa nevezvipatara zvakazvimirira uye inokurudzira vanhu kuti vaende ikoko senzira yekutapudza huwandu kuzvipatara zvehurumende. Nyanzvi mune zvehutano dziri kukurudzira hurumende kuwedzera nzvimbo dzinobayiwa vanhu nhomba pamwe nekutenga nhomba dzakawanda. Nezuro vanhu makumi maviri nevaviri vakafa nechirwe che Covid-19 munyika izvo zvakasvitsa huwandu hwevanhu vanhu vafa pazviuru zvina nemazana maviri nemakumi maviri, 4 220. Vanhu mazana matatu nemakumi masere nevatanhatu, 386 vakabatwa nechirwere ichi nezuro wakare izvo zvakasvitsa huwandu hwevanhu vabatwa nechirwere ichi munyika yose pazviuru zana nemakumi maviri nezviviri nemazana maviri nemakumi masere nevasere 122 288. Vanhu vabayiwa nhoba yekutanga munyika vave mamiriyoni maviri nezviuru mazana maviri nemakumi manonwe nechimwe nemazana manomwe nemakumi maviri nevapfumbamwe, 2 271 729. Vabiawa nhomba yepiri vave miriyoni imwe chete nezviuru mazana mana nemakumi maviri nezvinomwe nezana nemakumi mashanu nevapfumbamwe, 1 427 159. Hurumende inoti ine hurongwa hwekubaya vanhu mamiriyoni gumi kana kuti zvikamu makumi matanhatu kubva muzana senzira yekurwisa denda reCovid-19. No media source currently available 	https://www.voashona.com/a/zimbabweans-forced-to-be-vaccinated-at-private-facilities-where-they-pay-for-the-jab/6011085.html
health	Kubaiwa kweNhomba Munyika Kuri Kuitwa Zvisina Mutsindo	Chirongwa chekubaya nhomba yekudzivirira Covid-19 kuvashandi vezvehutano mudunhu reMasvingo chapinda muzuva retatu, bazi rehutano richiti huwandu hwevanhu vari kubayiwa nhomba huri kuwedzera kunyange hazvo risina kupa huwandu hwacho. Mukuru webazi rehutano muMasvingo, Dr Amedus Shamu, vati kunyange hazvo chirongwa ichi chakatanga zvishoma nemusi weMuvhuro, vashandi vakazobaiwa nhomba iyi nezuro nanhasi vawedzera. Dr Shamu vaudza Studio 7 kuti musi wekutanga vashandi vazhinji vaisagutsikana nenhomba iyi asi mushure mekutsanangurirwa, vazhinji vave kubaiwa. Kunyange hazvo Dr Shamu vati hofisi yavo haisati yapuwa huwandu hwevashandi vose vabaiwa pari zvino sezvo vashandi vavo vakabuda vachipinda muzvipatara zvemumaruwa, vanotarisira kubaya vashandi chiuru gumi nechimwe mudunhu rose pamazuva gumi. Asi vamwe vashandi vataura neStudio7 vati vashandi vemubazi rezvehutano vakawanda vari kuramba kubaiwa nhomba iyi, iyo yakabva kuChina. Vashandi vepachipatara cheMasvingo General Hospital vari kubaya vanhu nhomba vange vari pachipatara cheMushagashe neSummetone nhasi. Chipatara ichi chiri kunze kwedhoroba reMasvingo uko kwabaiwa vanhu vashoma vasingapfuuri gumi. Mumwe mushandi aramba kudomwa nezita rake paMushagashi audza Studio 7 kuti haasati ave nechivimbo chekuti nhomba iyi yakanaka. Vashandi vabaiwa nhasi varamba kutaura neStudo 7 iyo yatumirwa mapurisa kuti ibve pavange vachibairwa nhomba. Mutauriri weCovid-19 Taskforce muMasvingo, VaRodgers Irimayi, vati havasati vave nehuwandu hwevanhu vabaiwa nhomba pamazuva matatu asi musi wekutanga chete vashandi vakabaiwa mudunhu rose vakasvika zana nemakumi matanhatu nevasere. Vanhu vakawanda munyika vari kutyira nhomba iyi, asi Dr Shamu vakurudzira kuti vanhu ava vabaiwe vachiti nhomba iyi yakanaka sezvo yakatendedza nebazi rezveutano pamwe neWorld Health Organisation. Dunhu reMasvingo rakapiwa nhoma yevanhu zviuru makumi maviri nezviviri(22 000) kunyange hazvo iyo iri kuda kubaya vashandi zviurugumi nemumwe(11 000) pachirongwa chekutanga chiri kuitwa mumazuva gumi. Nezuro vanhu vakange vabaiwa nhomba munyika yose vanosvika zviuri zvina nemakumi mana nemumwe chete, (4041) Nezuro vanhumakumi mana nevasere vakabatwa nechirwere cheCovid-19 munyika mose, vanomwe vakashaya. Nyika pari zvino yave nevanhu zviuru makumi matatu nezvishanu nemazana mapfumbamwe negumi vabatwa nechirwere ichi, (35 910), uye vapora vave zviuru makumi matatu nezviviri nemazana maviri ane makumi masere nevasere, (32 288). Vafa nechirwere ichi munyika yose vave chiuru chimwe nemazana mana nemakumi mana nevasere, (1448). No media source currently available  	https://www.voashona.com/a/zimbabwe-covid-vaccination-enters-3rd-day/5791446.html
health	Vagari vemuMaguta Voshora Makanzuru neKutadza Kuwanira Vanhu Mvura Yakachena	Masangano anomirira vagari mumaguta nemadhorobha ari kushoropodza makanzuru achivapomera mhosva yekutyora kodzero dzevanhu nekutadzayekutadza kuwanisa vanhu mvura yakachena. Izvi zvakabuda pamusangano wakaitwa muHarare nemusi weChina wakapindwa nemapazi ehurumende akasiyana siyana, makanzuru uye vagari vemumadhorobha. Sachigaro weCombined Harare Residents Association, VaSimba Moyo, vanoti musangano uyu wakabatsira kuti vakwanise kuonesana neve makanzuru nezvekukomba kwedambudziko remvura. VaAnoziva Muguti, mutungamiriri weMasvingo United Residents and Rate Payers Alliance kana kuti MURRA vati mudhorobha ravo kodzero dzevanhu dziri kumbunyikidzwa nekanzuru iri kuvavharira vagari mvura. Vemasangano aya vataura kuti makanzuru ari kutyora chikamu chechimakumi manomwe nemanomwe chebumbiro remutemo renyika icho chinopa vagari kodzero yekuwana mvura yakachena nguva dzose. Vamwe vakaita saVaPrecious Shumba, veHarare Residents Trust (HRT), vati mune dzimwe nzvimbo muHarare dzakaita seMabvuku, vanhu vatove nemakore akawanda vasingawani mvura. Vatizve mvura yemuguta mavo hainwike nekuti haisi kucheneswa zvakakwana nekanzuru yavo. Asi vanotungamirira bazi remvura mukanzuru yeHarare, Engineer Hosiah Chisango, vati kanzuru yavo inochenesa mvura vachisvitsa pachipimo chinodiwa ne bazi reUnited Nations rinoona nezvehutano reWorld Health Organization. “Tinoshanda nemaresidents representative ose muno muHarare tichivaudza kuti mvura yedu yakachena ngavanwe.” Vanoenderera mberi vachiti, “Tiri kuonesana kuti quality yedu iri kuimprover, ikozvino 96% ye masamples atiri kutesta ari kupasa saka hapana hutachiona hunowanikwa.” Meya weguta reMasvingo, VaHubert Fidze vaudzavo musangano uyu kuti nyaya yekushwaikwa kwemari munyika nemariro ehupfumi hwenyika zviri kukanganisa makanzuru kuti ape vagari mvura yakakwana. “Dambudziko remvura sekuona kwandaita muno mukati meZimbabwe ririko sezvabuda mumusangano uno.” Vanotiwo, “Dambudziko guru riripo nderemari. Vanhu vawanda mumaguta asi supply yakaramba akadaro. Tine mari yatiri kuda kuti tiwedzere mvura asi mari hatisi kuiwana.” Vemasangano anomirira vagari vatenderana kushanda pamwe nevanotungamira maguta kuti vabude nemazano ekupedza dambudziko remvura, vachikurudzira kuti vagari vabhadhare mvura uye vemakanzuru vashandise mari iyi zvakanaka. Nyaya yekushaikwa kwemvura yakachena ndiyo inopa kuti nyika itarisane nematambudziko akaita serecholera uye typhoid. No media source currently available  	https://www.voashona.com/a/zimbabwe-matongerwo-enyika/3980494.html
health	Nyanzvi dzeHutano Dzoshushikaka neMadzimai Ari Kufa Achisununguka Vana	Nyanzvi munyaya dzezvehutano dziri kuyambira kuti chirwere cheCovid-19 chinogona kunge chapa kuti huwandu hwemadzimai ari kufa achisungunuka huti wedzerei. Ongororo yakaitwa nebazi reUnited Nations rinoona nezvevana reUNICEF muna 2019, inoratidza kuti madzimai mazana mana nemakumi matanhatu kana kuti 462 pamadzimai zviuru zana kana kuti 100 000 vanofa vachisungunuka muZimbabwe. Huwandu uhu hwange hwakati derere pane madzimai mazana matanhatu negumi nevana kana kuti 624 vaifa vachisungunuka pamadzimai zviuru zana kana kuti 100 000 muna 2017. Mukuru wesangano rinorwira kodzero dzemadzimai reWomen’s Action Group, Amai Edna Masiiwa, vanoti huwandu hwemadzimai ari kufa achisungunuka hwakaderera asi kufa kwemudzimai kana mumwe chete kunoshungurudza. Vaenderera mberi vachiti kugara kure nezvipatara kunopa kuti hupenyu hwemadzimai huve munjodzi sezvo vachizosvika pakuda kusungunuka vasati vavhenekwa nachiremba sezvinokurudzirwa. Imwe nyanzvi munyaya dzezvehutano Dr Tonotenda Michael Simemeza vatiwo zvimwe zvinokonzera kufa kwemadzimai zvinosanganisira denda remoyo uye zvimwe zvirwere zvinotapuriranwa pabonde. Nyanzvi munyaya dzezvehutano, Dr Josephat Chiripanyanga, vakurudzirawo zvakanyanya varume kuti vapote vacheperekedzana nemadzimai avo kuenda kumakiriniki kuti vanzwe zvinenge zvichitaurwa navanachiremba zvinozobatsira kuti madzimai asungunuke nyore. Vatiwo nekuda kwekupararira zvakanyanya kwechirwere cheCovid-19, hurumende dzakawanda kusanganisirawo yeZimbabwe hadzichakoshese hutano hwemadzimai akazvitakura nezvimwe zvirwere. Mukuyedza kubatsira madzimai akazvitakura munyika yeZimbabwe, sangano reUnited Nations Population Fund kana kuti UNFPA, rakanyorerana chibvumirano nenyika yeJapan chekubatsira nemari inosvika miriyoni imwechete nezviuru mazana matatatu emadhora ekuAmerica, kana kuti USD1,3 million. Nyanzvi munyaya dzezvehutano, vachishanda nesangano reUNFPA, Dr Edwin Mpeta vanoti chirongwa ichi chichabatsira zvipatara nemakiriniki zvemumaguta eHarare neBulawayo sezvo muri imo makaonekwa kuti mune madzimai akawanda ari kufa achisungunuka. Doctor Mpeta vanoti zvipatara nemakiriniki zvichatengerwa zvinoshandiswa pakubatsira madzimai akazvitakura uye nezvipfeko zvekudzivirira kutapuriranwa kweCovid 19 pakati pemadzimai akazvitakura nevakoti navanachiremba. UNFPA inoti pagore, madzimai zviuru gumi nezvishanu kana kuti 15, 000 vanosungunuka kuBulawayo ukuwo vamwe zviru makumi mana nevashanu kana kuti 45, 000 vachisungunuka muHarare. Pamadzimai ose aya, zviuru mapfumbamwe kana kuti 19, 000 vanoda kuvhiyiwa uye vachabatsirwa nemari yabva kuJapana iyi. No media source currently available   	https://www.voashona.com/a/nyanzvi-munyaya-dzezvehutano-dzoshushikaka-nemadzimai-ari-kufa-achisungunuka-vana/5867326.html
health	Hurumende Yokurudzirwa Kushanda neMasangano eVashandi muKushambadza Nhomba yeCovid-19	Hurumende iri kukurudzirwa kuti ishande nemasangano anomirira vashandi mukushambadza kwairi kuita nhomba inodzivirira Covid-19, kuitira kuti chirongwa chekubaya nhomba ichi chibudirire. Kurudziro iyi inobva kumukuru wesangano reCommunity Workin Gropu on Health, VaIta Rusike, uye inouya panguva iyo vanhu vari kuzvipira kubaiwa nhombaye Sinopharm iripo iye zvino vari kuramba vari vashoma. Bazi rezvehutano rakazivisa kuti vanhu zana negumi nevasere kana kuti 118, ndivo chete vakabaiwa nhomba munyika yose nemusi weChina, izvo zvakasvitsa huwandu hwevanhu vabayiwa nhomba iyi munyika yose pazviuru makumi matatu nezvitanhatu zvine gumi nevapfumbamwe, kana kuti 36 019. VaRusike vanoti kana pakasatorwa matanho akasimba nekukasika pakushambadzwa kwenhomba iyi, chirongwa chePhase 2 chichangotanga ichi chinogona kungofanana nechePhase 1, icho chisina kuwana vanhu vakawanda. Asi mukuru ari kutungamira hurongwa hwekurwisana neCovid-19, Dr. Agnes Mahomva, vanoti kubva pakutanga, hurumende yanga ichingoshanda nemapoka ose muhurongwa uhwu saka nekudaro hapana vari kusiiwa kunze. Dr. mahomva vari kukurudzira veruzhinji kuti vatambire chirongwa ichi sechavo, vachitri hurumende iri kuita payo saka zvasarira veruzhinji kuti vapindewo mazviri. Zvichakadaro, hurumende yakazivisawo nemusi weChina kuti vanhu vatatu vakafa nechirwere cheCovid-19, vamwe makumi matatu nevatanhatu vakawanikwa vaine chirwere ichi. Izvi zvakasiya huwandu hwevanhu vabatwa nechirwere ichi kubva zvachatanga hwasvika pazviuru makumi matatu nezvitanhatu zvine mazana matatu nemakumi manomwe nevanomwe, kana kuti 36 377. Huwandu hwevanhu vafa hwakasvikawo pachiuru nemazana mana ane makumi mapfumbamwe nevaviri, kana kuti 1 492. Vanhu vapona kubva kuchirwere ichi vakasvika pazviuru makumi matatu nezvitatu zvine mazana mapfumbamwe nemakumi manomwe nevaviri, kana kuti 33 972. No media source currently available No media source currently available    	https://www.voashona.com/a/zimbabwe-covid-19-vaccination-update-dr-agnes-mahomva-itai-rusike/5812239.html
health	Huwandu hweVanhu Vabatwa neCovid-19 Hunoramba Huchikwira Munyika	Huwandu hwevanhu vari kubatwa nechirwere cheCovid-19 munyika huri kuramba huchikwira zvakanyanya zvichitevera kuwanikwa kwevamwe gumi nevanomwe (17) vaine chirwere ichi pakati pevanhu zviuru zviviri nemazana mana nemakumi mapfumbamwe nevashanu (2 495) vakavhenekwa nemusi weChina. Bazi rezvehutano rakazivisa neChina manheru kuti huwandu hwevanhu vane chirwere cheCovid-19 munyika yose hwange hwave pazana nemakumi mana nevapfumbamwe (149). Vanhu vapona kubva kuchirwere ichi vasvikawo pamakumi maviri nevasere (28), uye vafa nechirwere ichi vachiri vana (4). Izvi zvinouya panguva iyo vanachiremba pachipatara cheGweru Provincial Hospital vakabudirira neChina wakare kusunungutsa mudzimai aive nepamuviri ane chirwere cheCovid-19, muchiitiko chinove chekutanga muZimbabwe. Sangano ravanachiremba vakuru, reZimbabwe Senior Hospital Doctors Assciation, rinoti vanachiremba ava vakakwanisa kusunungutsa mudzimai uyu kuburikidza nekumuvhiya kuti vakwanise kuburitsa mwana. Huwandu hwevanhu vavhenekwa kuti vane chirwere cheCovid-19 here kana kuti kwete munyika yose hunonzi hwasvika pazviuru makumi mana nemazana masere ane makumi mana nevanomwe (40 847). Chipatara cheJohns Hopkins chemuAmerica chinoti pasi rose huwandu hwevanhu vabatwa nechirwere ichi hwadarika mamiriyoni mashanu nemazana masere ezviuru (5,8 million), kuchitiwo vafa vadarika mazana matatu nemakumi matanhatu ezviuru (360 000). Chipatara ichi chinoti vanhu vaongororwa pasi rose vadarika mamiriyoni gumi neshanu nemazana matanhatu ezviuru (15.6 million). Muno muAmerica vanhu vanodarika miriyoni nemazana manomwe ezviuru (1.7 million) vabatwa nechirwere ichi, uye vashaya vadarikawo zviuru zana nechimwe nemazana matanhatu nemakumi maviri nemumwe chete (101.621). Mumwe chiremba ataura akazvimirira, Doctor Gilson Mandigo, vanoti zvinotyisa kuti huwandu hwevanhu vabatwa chirwere che Covid-19 hwanyanya kukwira zvikuru svondo rino. Asi vanoti chakanaka panyaya iyi ndechekuti vanhu ava vari munzvimbo dzavakachengetedzwa kana kuti quarantine centres, zvekuti havakwanise kuparadzira chirwere ichi kune vamwe vagara vari munyika. Doctor Mandigo vakorokotedzawo kubudirira kwakaita vanachiremba vekuchiptarata cheGweru Provincial Hopsital, vachiti mucherechedzo wekuti hazvisi zvinhu zvose zvakashata zviri kubuda mubazi rezvehutano, kune zvimwe zvakanakawo zviri kuitika, kunyange hazvo vanachiremba navanamukoti vari kushupika. No media source currently available 	https://www.voashona.com/a/zimbabwe-covid-19-update-149-cases-doctor-gilson-mandigo/5440875.html
health	Zimbabwe Yozadzisa Zviga zveUnited Nations?	No media source currently available No media source currently available Hurumende inoti Zimbabwe iri kubudirira zvikuru mukurwisa dambudziko reHIV/AIDS uye iri kukwanisa kuzadzikisa zviga zve Millenium Development Goals, MDGs, zvakatarwa neUnited Nations. Mashoko aya ataurwa nemukuru anoona nezve HIV/AIDS ne TB mubazi rezvehutano, Dr Owen Mugurungi, avo vanoti vari kufara nekuderera kwevanhu vari kubatwa neHIV/AIDS uye kuwanikwa kwemishonga nezvime. Zviga zve MDG’s izvi zvakatarwa muna Gunyana 2010 uye zvinofanira kunge zvazadzikiswa panopera gore rino. Chiga chechitanhatu che MDG’s ndechehutano chakanangangana nekurwisa zvirwere zvakaita sse HIV/AIDS, TB nezvimwe. Asi vamwe vanorarama neHIV vanoti nyaya yehupfumi isina kumira zvakana yave kupa kuti zvose zvange zvaitwa nehurumende zvidzokere kumashure. Vanoronga mabasa musangano re International Community of Women Living with HIV in Zimbabwe, Amai Martha Tolana, vanoti hurumende inofanirwa kugadzirisa nyaya yehupfumi kuitira kuti zviga izvi zvizadziswe. Gurukota rinoona nezvemari, VaPatrick Chinamasa, vakaudza dare reparamende muna Zvita pakuparura bhajeti regore rino kuti kubva muna 2011 makambani zviuru zvina nemazana mashanu ainge avharwa, uye vanhu vanosvika zviuru makumi mashanu nezvishanu vainge varasikirwa nemabasa kusvika pari zvino.	https://www.voashona.com/a/zimbabwe-mugurungi/2583678.html
health	Vamwe Votadza Kubayiwa Nhomba yeCovid-19 yeKutanga Ichinzi Yapera	Vanhu vakawanda vari kuda kubaiwa nhomba yeCovid-19 yekutanga mudunhu reMashonaland West vari kutadza kubaiwa zvichinzi hakuna nhomba yekutanga asi vanhu vachikwanisa kubayiwa nhomba yechipiri chete. Mumwe wevanhu vanga vachida kubayiwa nhomba muChinhoyi nhasi, VaTendayi Masakasa, vati vanzi vadzoke svondo rinouya sezvo kuri kungobayiwa nhomba yepiri chete.\n\nMumwe chiremba ari kuona nezvekubayiwa nhomba mudunhu reMakonde, Dr Paradzai Mudzengerere, vabvuma kuti pane dambudziko rekushaikwa\nkwedzimwe mhomba asi vati zviri kukonzerwa nevanhu vari kunobayiwa\nnhomba kunzvimbo dzisiri dzavakabayiwa nhomba yekutanga. Dr Madzengerere vati vave kupa nhomba yeSinopharm chete munzvimbo\ndziri kubayirwa vanhu sezvo nhomba iyi iripo yakawanda kudarika dzimwe\nnhomba. Dr Mudzengerere vakurudzira vanhu kuti vanobayiwa nhomba yepiri\nkunzvimbo yavakambobayiwa nhomba yekutanga. Dambudziko riri kuMashonaland West rinonziwo riri kuwanikwa kumamwe matunhu ari munyika. Svondo rapera, mukuru anoona nezvehutano muBulawayo, Dr Welcome Mlilo, vakaudza bepanhau reThe Chronocle kuti dunhu ravo rakanga richitarisana nekushomeka kwenhomba dzeCovid-19 zvekuti vakanga vachibaya chete vabiyiwa nhomba kepiri. Mukuru anoona nezvezvirongwa zveCovid-19 National Task Force, Dr Agnes Mahobva, vati vakuru vezvehutano mumatunhu vari kuongorora nezvenyaya yekushaikwa kwenhomba mudzimwe nzvimbo sezvo vakatanga kuzvinzwa pama dandemutande. Asi vaimbove gurukota rezvehutano muhurumende yemubatanidzwa, uye vari munyori wezvehutano muMDC Alliance,Dr Henry Madzorera, vati kudzoserwa kwevanhu vari kuda kubaiwa nhomba zviri kuratidza kusarongeka kwehurumende munyaya yekutenga nekupa matunhu\nnhomba dzinokwanirana.\n\nHurumende inoti mava nenhomba dzinodarika miriyoni imwe chete nemazana manomwe ezviuru idzo dzinosanganisira Sinopharm, Sinovac nedzimwe. Gurukota rezvekuburitswa kwemashoko, Amai Mutsvangwa, vakazivisa svondo rapera kuti nyika iri kutarisira dzimwe nhomba zviuru mazana mashanu kana kuti 500 000 kubva kuChina mwedzi uno. Bazi rezvehutano rinoti vanhu vafa nechirwere cheCovid-19 kusvika\npari zvino vave chiuru nemazana mashanu nemakumi mapfumbamwe nevana kana kuti 1594 zvichitevera kufa wevanhu vaviri nezuro. Vanhu vabatwa nechirwere cheCovid-19 vave zviuru makumi matatu nezvisere zvine mazana mapfumbamwe nemakumi matanhatu nemumwe chete kana kuti 38 961, zvichitevera kubatwa kwevanhu gumi nevanomwe nezuro. Vanhu vabaiwa nhomba yeCovid-19 yekutanga vave zviuru mazana matanhatu nemakumi manomwe nezvishanu zvine mazana matanhatu nemakumi manomwe nevasere kana kuti 675 678. Vabaiwa nhomba yepiri vave zviuru mazana matatu nemakumi mana nezvina zvinemazana mana kana kuti 344 400. Izvi zvinoreva kuri nhomba dzashandiswa munyika yose dzasvika pamiriyoni imwe chete nezviuru makumi maviri nemakumi manomwe nesere, kana kuti 1 020 078. Hurumende inoti ine hurongwa hwekubaya nhomba vanhu vanosvika\nmamiriyoni gumi, 10 million, kana kuti zvikamu makumi matanhatu kubva\nmuzana, 60%, zvevanhu vari munyika senzira yekudzivirira kupararira\nkwechirwere cheCovid-19.	https://www.voashona.com/a/zimbabwe-faces-covid-19-vacine-shortage/5912623.html
health	Nyanzvi dzeHutano Dzokurudzira Veruzhinji Kukoshesa Mitemo Inodzivirira Kupararira kweCovid-19	Bazi rezvehutano rakazivisa neSvondo kuti hapana munhu akashaya nekuda kweCovid-19 uye vanhu gumi nemumwe, kana kuti 11, ndivo vakawanikwa vaine chirwere ichi kubva pavanhu mazana mashanu nemakumi matatu nevashanu, kana kuti 535, vakavhenekwa nyika yose. Izvi zvakasiya huwandu hwevanhu vabatwa nedenda iri kubva parapinda munyika gore rapera muna Kurume vave zviuru makumi matatu nezvitanhatu zvine mazana maviri nemakumi manomwe nemumwe, kana kuti 36 271. Vanhu vafa nechirwere ichi kubva zvachatanga vakasvika pachiuru nemazana mana nemakumi masere nevashanu, kana kuti 1 485, kuchitiwo huwandu hwevanhu vapona kubva kuCovid-19 hwakasvika pazviuru makumi matatu nezvitatu zvine mazana masere nemakumi matatu nevana, kana kuti 33 834. Bazi rezvehutano rakazivisawo kuti vashandi vari pamberi mukurwisana neCovid-19 vanosvika mazana maviri nemakumi maviri nevatanhatu, kana kuti 226, vakabaiwa nhomba yeSinopharm, yekudzivirira hutachiwana hunokonzera Covid-19. Izvi zvakasvitsa huwandu hwevanhu vabaiwa nhomba iyi kubva zvatanga chirongwa ichi pazviuru makumi matatu nezviviri zvine mazana maviri nemakumi mana, kana kuti 32 240. Dzimwe nyanzvi mune zvehutano pamwe nemapurisa vanoti vari kushushikana zvikuru nehuwandu hwevanhu vasiri kutevedzera mitemo yekudzivirira kupararira kwehutachiwana yakatarwa neW-H-O pamwe nebazi rezvehutano kubva pakanyevenutswa mutemo we lockdown svondo rapera. Vaimbove gurukota rezvehutano uye vari munyori anoona nezvehutano muMDC Alliance, Doctor Henry Madzorera, vanoti lockdown yakabatsira chose kuderedza huwandu hwevari kubatwa neCovid-19. Asi vanoti panofanirwa kuramba paine dzidziso pamusoro penzira dzekudzivirira kupararira kwedenda iri kunyange hazvo mitemo yakanyevenutswa. Svondo rapera mapurisa akazivisa kuti kusvika neChishanu chapfuura vanhu vaidarika zviuru zvishanu vakanga vasungwa kubva musi wa 01 nemhosva yekusapfeka zvivharangozi,kana kuti ma mask, danho rinonzi nemapurisa vari kushushikana naro. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika mamiriyoni matatu nezviuru mazana mapfumbamwe, kana kuti 3,9 million, vabatwa nechirwere cheCovid-19 muAfrica. Vanhu vafa vadarika zviuru zana nezvishanu rine mazana manomwe nemakumi maviri nevaviri, kana kuti 105, 722. Vapora muAfrica vadarika mamiriyoni matatu nezviuru mazana mashanu kana kuti 3, 5 million. South Africa ndiyo ine vanhu vakawandisa vabatwa nekufa nechirwere ichi muAfrica. Huwandu hwevanhu vabatwa nechirwere che coronavirus pasi rose hwadarika mamiriyoni zana negumi nematanhatu nezviuru mazana mapfumbamwe, kana kuti 116, 9 million. Johns Hopkins University yemuAmerica, iyo iri kuongorora kupararira kwechirwere ichi pasi rose, inoti muAmerica ndimo mune vanhu vakawandisa vabatwa nekufa nechirwere ichi. Vanhu vafa muAmerica vanodarika zviuru mazana mashanu nemakumi maviri nezvishanu, kana kuti kuti 525, 000, vabatwa nechirwere ichi vachidarika mamiriyoni makumi maviri nemasere ane zviuru mazana mapfumbamwe kana kuti 28, 9 million. Pasi rose, vanhu vafa nechirwere ichi vanodarika mamiriyoni maviri nezviuru mazana mashanu kana kuti 2,5 million. Asi vapora pasi rose vachidarika mamiriyoni makumi matanhatu nematanhatu kana kuti 66, million. No media source currently available 	https://www.voashona.com/a/zimbabwe-covid-19-update-dr-henry-madzorera/5806044.html
health	VanaChiremba Voramba Kurudziro yeHurumende Yekuti Vadzokere kuMabasa	Vanachiremba munyika varamba kutambira kurudziro yehurumende yekuti vadzokere kumabasa nhasi vakatiwo vave kuda kubuda musangano rinomirira vashandi vehurumende reHealth Apex Council. Vanachiremba ava vaungana muHarare vakaratidzira pachipatara cheParirenyatwa vachiti hazvibatsiri kuti hurumende ivatyisidzire kuti vadzokere kumabasa vasina mari. Mumwe chiremba anga achiratidzira Dr Learnmore Shoti vati kuda kuvatyisidzira kuti vadzokere kumabasa hakuna zvakunoshanda sezvo vari kunonga svosve nemuromo. Mumwe chiremba asina kuda kudomwa nezita atiwo sezvo hurumende iri kukwidzawo zvinhu zvakaita semafuta ekufambisa dzimotokari, magetsi nezvimwewo zvichienderana nehuremu hwedhora rekuAmerica (Interbank Exchange Rate), naivo vanodawo kuti mari dzavo dzemihoro dzienderane nerate inenge iripo pavanotambira. Vanachiremba varatidzira vakananga kumahofisi eHealth Services Board uko vanosiya tsamba yenyunyuto vachishora nyaya yekutyisidzirwa uye vachitiwo vari kuda kubuda zviri pamutemo kubva musangano reHealth Apex Council rinomirira vashandi vose vehurumende. Vakafanobata chigaro chemunyori musangano reZimbabwe Hospital Doctor’s Association, Doctor Tawanda Zvakada vati vanachiremba vaona zvakakodzera kubuda mumubatanidzwa wevashandi vari pasi pebazi rezvehutano sezvo risisamirire zvido zvavo. Vakafanobata chigaro chemutevedzeri wemutungamiriri wesangano ravanachiremba reZHDA, Doctor Masimba Dean Ndoro vati vari kuda kuti HSB itsvake imwe nzira yekuti vanzwe zvichemo zvavanachiremba kuitira kuti dambudziko ravo rigadziriswe. Vana chiremba vashoma shoma ndivo vanga varikubatsira pachipatara cheParirenyatwa izvo zvasiyawo varwere vari panyanga dzamushore. Amai Sandra Mushonga avo vane mwana ari muchipatara cheParirenyatwa vati mwana wavo haasi kuonekwa nanachiremba nguva dzese. Vati dai hurumende yagadzirisa zviri kudiwa navanachiremba kuitira kudzivirira kurasikirwa nehupenyu. Kunyangwe hazvo zvinhu zvisina kumira zvakanaka kuzvipatara, sachigaro weHealth Services Board, Dr Paulinus Sikhosana vaudza Studio 7 kuti vanachiremba vadzokere kumabasa. Dr Sikhosana vatiwo kuumba rimwe boka rekuti vawane kutaurirana nanachiremba zvinotora nguva. Health Apex Council ine masangano anosvika gumi nemaviri anomirira vashandi vakasiyasiyana vari mubazi rezvehutano kubvira kune vanoita zvekuchenesa muzvipatara. Vana chiremba vanoti kusangana kwevanhu vanoita mabasa akasiyana-siyana kuri kupa kuti vamwe vashandi vabvume mari dzinenge dzataurwa nehurumende chero dziri shoma shoma. Kuramwa mabasa kwavana chiremba uku kwakatanga musi wa3 Gunyana. No media source currently available  	https://www.voashona.com/a/vanachiremba-voramba-kurudziro-yehurumende-yekuti-vadzokere-kumabasa/5113850.html
health	Vanhu Vakawanda Vobatwa neZvirwere Zvesiki neZvimwe	Bazi rezvehutano rinoti kunyange hazvo huwandu hwevanhu vari kubatwa nezvirwere zvepabonde hwadzikira nezvikamu makumi matanhatu nezvina kubva muzana, mukati memakore gumi nemashanu apfuura, zvirwere izvi zvichakawanda munyika uye zviri kunyanyobata vanhu vane makore makumi maviri nemashanu kusvika pamakore makumi mana nemapfumbamwe. Vachitaura pamusoro pemamiriro akaita zvirwere zvepabonde nerurindi, munyika pamwe nezviri kukonzera zvirwere izvi, kukomimiti yeparamende inoona nezvehutano, mutevedzeri wegurukota rinoona nezvehutano, Dr John Mangwiro, vati munyika mune zvirwere zvapabonde zvakawanda zvakaita seGonorrhea neSyphlis neHIV. Vatiwo huwandu hwevanhu vari kubatwa nechirwere cherurindi hwakadzikiria zvichitevera kudzikira kubatwa kuri kuitwa vanhu nehutachiwana hweHIV/AIDS. Mukuru anoona nezvezvirwere zvepaponde mubazi iri, Dr Tsitsi Appolo, vati huwandu hwevanhu vari kubatwa nezvirwere izvi hwakawandira kumatunhu eMidlands neMashonaland West. Vati mumatunhu aya zvirwere izvi zvakawandira munzvimbo dzinoitwa zvekuchera goridhe uko kune vanhu vakawanda. Dr Appollo vanoti humbowo hunoratidza kuti munhu mumwe chete pa vanhu vashanu anenge aine chimwe chirwere chapabonde anenge aine hutachiwana hweHIV/AIDS. Vatiwo zvakaonekwa kuti pavanhu gumi vanobatwa nezviwere zvepabonde mumwe chete anenge akambobatwa nechirwere ichi. Vati mekuda kwaizvo vari kuita zvirongwa zvekuona kuti vanhu vanogara munzvimbo dzinobatwa vanhu vakakwanda nechirwre ichi vaongororwa kuti havana zvirwere izvi here, kuvakurudzira kushandisa makondomu pamwe nekushandisa nzira dzepabonde dzisingaparadzire zvirwere. Vazhinji vari kubatwa nezvirwere zvepabonde, vachairi vemotakari hombe kana kumagonyeti, vanorarama nekutengesa bonde, varume vanorara nevamwe varume pamwe nevanofamba muzvimbodzinocherwa goridhe nezvimwe kana kuti maArtisinal miners. Dr Appollo vati pakaita dambudziko pakuendesa makondomu munzvimbo zhinji munyika muna 2018, 2019 pamwe negore rino izvo zvakaitawo kuti vakawanda vabatwe nezvirwere zvepabonde. Vati bazi ravo rine hurongwa hwekurapa zvirwere zvakaita seSyphilis, pamwe nekuti vana vasatapurirwe hutachiwana hweHIV nanamai vavo. Vatiwo munhu wega wega anenge aine chirwere chepadone aakenda kuchipatara kana kirinika anobva aongororwa kuti haana hutachiwana hweHIV here. Asi vati pari zvino nyika haina mishonga yakakwana yekurapa maSTIs uye zvakakosha kuti paramende ione kuti vapihwa mari inokwana kutenga mishonga iyi. Munyori anoona nezvehutano muMDC Alliance, Dr Henry Madzorera, vaudza Studio7 kuti zvakakosha kuti hurumende ikoshese nyaya dzehutano pamwe nekugadzira hupfumi kuti vanhu vawane mabasa vaswera vachikorokoza. Vatiwo mishonga inofanira kuwanikwa muzvipatara kuitira kuti vange vaine zvirwere varapwe. Dr Mangwiro vati pane mimwe mishonga yave kutadza kurapa maSTIs uye vave kuongorora mishonga iyi kuti vaone kuti inokodzera here kuti varambe vachiishandisa. No media source currently available 	https://www.voashona.com/a/zimbabwe-sexually-transmitted-diseases-on-the-rise/5700562.html
health	Vanhu Votarisirwa Kutanga Kubayiwa Nhomba yeSinopharm neMusi weChina	Hurumende iri kutarisirwa kuparura chirongwa chekubaya vanhu nhomba yekudzivirira Covid-19 nemusi weChina uye inoti vachabayiwa pachikamu chekutanga chechirongwa ichi vanosanganisira machiremba, vakoti nevamwe vashandi vezvehutano. Izvi zvinotevera kupedza nemusi weChitatu kwekudzidziswa kwemashandisirwo enhomba iyi kwaitwa vashandi vehutano munyika yose. Gurukota rezvekuburitswa kwemshoko, Seneta Monica Mutsvangwa, vanoti vashandi vehutano vange vari kudzidziswawo zvinhu zvakaita sekuti mishonga iyi inochengetwa sei. Mutungamiriri weZimbabwe Nurses Association, VaEnock Dongo, vaudza Studio 7 kuti nhengo dzesangano ravo dziri kupinda muzvidzidzo izvi munyika yose. Hatina kukwanisa kutaura nevamwe vapinda muzvidzidzo izvi asi VaDongo vati hapana chakanyanyooma pazvidzidzo izvi sezvo vakoti vagara vachibaya nhomba dzezvimwe zvirwere. Vati vange vachitarisira kuti zvidzidzo izvi zvivape vakoti ruzivo pamusoro pemashandiro enhomba yeSinopharm. Vachitaura mushure memusangano wedare remakurukota neChipiri manheru, Amai Mutsvangwa vakati nhomba iyi ichaendendeswa kumatunhu pachishandiswa nzira dzinoendeswa mimwe mishonga. Vakatiwo kunze kwevashandi vehutano, vamwe vachabayiwa pachikamu chekutanga mauto, mapurisa nemagadhijere uyewo vashandi veZimbabwe Revenue Authority pamwe neAgritex. Pachikamu chechipiri pachabaiwa varairidzi vezvikoro zvepasi nezvepamusoro uye vamwe vese vachabaiwa pasi pechikamu chekupedzesera. Amai Mutsvangwa vanoti vese vachabaiwa vachanyorwa mazita avo pasi uye vachaudzwa kuti vachazobaiwa riini zvekare sezvo vachifanira kubaiwa kaviri. Hurumende inoti ine hurongwa hwekubaya vanhu mamiriyoni gumi izvo zvichaita mari inodarika mamiriyoni matanhatu nezviuru mazana manomwe zvemadhora ekuAmerica. South Africa yakaparura hurongwa hwayo hwekubaya nhomba iyi neChitatu mutungamiriri wenyika iyi, VaCyril Ramaphosa, vachibaiwa veruzhinji vachiona. . No media source currently available 	https://www.voashona.com/a/vanhu-votarisirwa-kutanga-kubayiwa-nhomba-yesinopharm-nemusi-wechina/5781883.html
health	Vanachiremba Vakuru Voratidzira muHarare	Munyori mukuru musangano ravanachiremba vakuru reZimbabwe Senior Hospital Doctors Association, Doctor Aaron Musara, vanoti vachange vachiratidzira muHarare nekusafara kwavo nemamiriro akaita zvinhu muzvipatara zvehurumende. Vanachiremba ava vari kutarisirwa kuenda netsamba yenyunyuto kudare reparamende. Kuratidzira uku kuri kuuya apo gurukota rezvehutano, Doctor Obadiah Moyo, vakaudza Studio7 nezuro kuti hurumende haisi kuzotaurirana navanachiremba vari kuramwa kana kuti vakadzingwa mabasa. Mutungamiri wenyika, VaEmmerson Mnangagwa, mushure mehurukuro nemusi weChina nevakuru vekereke yeRoman Catholic vakati vanachiremba vakadzingwa vaikwanisa kudzokera kumabasa mukati memazuva maviri pasina kutorerwa matanho. Asi izvi zvinenge zvakona n'anga murapwa achida sezvo Doctor Moyo vanoti vashoma ndivo vakatambira kurudziro uyi. Vanachiremba vanoti vari kuda kuti hurumende itange yaratidza kuzvipira kugadzirisa zvinhu zvaita manyama amire nerongo muzvipatara zvinosanganisira kushaikwa kwemishonga uye michina yekushandisa. Dr Muasara vaudza Studio7 kuti vanachiremba vanoda chose kushanda asi zvinhu zviri kuvarwadza kuti vamwe varwere vave kungofa nekuda kwekuti havana zvikwanisiro. No media source currently available 	https://www.voashona.com/a/vanachiremba-vakuru-voratidzira-muharare-nhasi/5191563.html
health	Chirongwa cheNhomba yeCovid-19 Chakapinda muZuva Retatu Panguva Iyo EU Ichiti Ichawanisa Zimbabwe Imwe Nhomba	Bazi rezvehutano rakazivisa neChitatu kuti kusvika nenguva dzeina dzemasikati, vashandi vari pamberi mukurwisana nedenda reCovid-19 vanosvika zviuru zviviri nemazana manomwe nevana, kana kuti 2 074, vakanga vabaiwa nhomba yekudzivirira kupararira kwechirwere cheCovid-19 nyika yose. Izvi zvakaitika apo chirongwa chekubaya nyika yose chakapinda muzuva retatu. Bazi iri rakazivisawo kuti vanhu vasere vakafa kana kuti 8, uye vamwe makumi mashanu kana kuti 50, vakawanikwa vaine chirwere ichi pavanhu chiuru nemazana masere nevana, kana kuti 1 804, vakavhenekwa. Vanhu zana nemakumi mashanu nevana, kana kuti 154, vakanga vari muchipatara pakupera kwezuva musi weChipiri. Huwandu hwevanhu vabatwa neCovid-19 nyika yose hwakasvika pazviuru makumi matatu nezvishanu zvine mazana mapfumbamwe nemakumi matanhtatu, kana kuti 35 960, kuchitiwo vanhu vafa kubva patanga chirwere ichi nyika yose vakasvika pachiuru nemazana mana ane makumi mashanu nevatanhatu, kana kuti 1 456. Zvichakadaro, sangano reEuropean Union rinoti Zimbabwe munguva pfupi inotevera iri kutarisirwa kuwana nhomba inodarika miriyoni imwe chete kana kuti 1, 152 million, pasi pechirongwa che Coalition for Epidemic Preparedness Innovations, kana kuti COVAX. Izvi zvakabuda padandemutande reTwitter reEU. Chirongwa cheCOVAX chinotungamirwa nesangano reWorld Health Organization richibatsirwa nemasangano akasiyanasiyana, kunyanya reEuropean Union, uye chakanangana nekubatsira nyika dzichiri kubudirira. Pari zvino Zimbabwe yakapihwa nhomba zviuru mazana maviri, kana kuti 200 000, kubva kuChina, iyo yakatanga kubayiwa muHarare svondo rapera uye mamwe matunhu kutanga neMuvhuro. China yakazivisa neChitatu kuti ichapa Zimbabwe imwe nhomba zviuru mazana maviri. Zimbabwe inoti yakatenga imwe nhomba zviuru mazana matanhatu kubva kuChina inosvika mukupera kwemwedzi uno. Asi vakuru mubazi rezvehutano vasina kuda kudomwa nemazita vanoti vanhu vari kuuya kuzobayiwa vachiri vashoma. Nyanzvi munyaya dzezvehutano, Dr. Brighton Chireka vanoti vanotenda bazi rezvehutano nedanho rayakatora rekuti vashandi vezvehutano vave pakati pevanhu vakatanga kubaiwa nhomba munyika yose. No media source currently available 	https://www.voashona.com/a/zimbabwe-covid-19-vaccination-update-dr-brighton-chireka/5792063.html
health	Zimbabwe Haisati Yavhura Mabhodha Ayo?	Vamiriri vehurumende kumuganho weBeitbridge neSouth Africa vanonzi nezuro vakazivisa kuti nyika haisi kuzovhura miganho yayo nhasi, zuva riri kuvhurwawo miganho yenyika yeSouth Africa, sezvanga zvakatarisirwa nevakawana. Mutungamiri wesangano revanotenga nekutengesa kunze kwenyika, reInternational Cross-Border Traders Associationa, VaDenis Juru, vanoti vakaudzwa nezvedanho iri nezuro pamusangano wavakaita nevamiriri ava. South Africa inonzi yakazivisa kuti yaizovhura miganho yayo nhasi, izvo zvakapawo vana veZimbabwe tarisiro yekuti nyika yavo yaizoitawo zvimwechete. Asi hurumende yeZimbabwe yakagara yazivisa zvayo kare kuti yaizovhura chete nhandare dzendege musi wa 01 Gumiguru, unove nhasi. Miganho pamwe nenhandare dzendege zvakavharwa muna Kurume senzira yekudzivirira kupararira kwechirwere cheCovid-19. Studio 7 yakundikana kubata gurukota rezvekuburitswa kwemashoko, Amai Monica Mutsvangwa, kanawo munyori mubazi ravo, VaNick Mangwana, kunyange hazvo nharembozha yavo yanga ichirira. Sachigaro vekomiti yeparamende inoona nezvekudyidzana nedzimwe nyika, VaKindness Paradza, vatiwo vanga vasati vanzwa nezvenyaya iyi. Ngatinzweyi hurukuro yaitwa naJonga Kandemiiri weStudio 7 naVaJuru. No media source currently available 	https://www.voashona.com/a/zimbabwe-not-opening-border-as-south-africa-as-south-africa-opens-its-borders/5604439.html
health	Zimbabwe Yova Nyika Yekutanga muAfrica Kubaya Vanhu Jekiseni reMushonga weHIV/AIDS	Zimbabwe nemusi weChina yakabatana nedzimwe nyika mukucherechedza World Aids Day vanorarama nehutachiona hweHIV/AIDS vachiti pane zvichiri kuda kugadziriswa kuti Zimbabwe izadzise donzvo rekupedza denda iri panozosvika 2030 . Zimbabwe ndiyo nyika yekutanga muAfrica kushandisa mushonga wejekiseni rekudzikisa hukasha hwechirwere cheHIV rinonzi cabotegravir uye nyanzvi dzinoti iri kuita zviri nani kurwisa denda iri kudarika nyika dzakawanda. Dunhu reSADC ndiro rine vanhu vakawanda vane chirwere ichi pasi rose zvikuru muSouth Africa. Vachitaura kumhemberero dzaitwa kuMarondera kuRudhaka Stadium nhasi mukuru weNational Aids Council, Doctor Bernard Madzima vatiwo zvakakosha kuti munhu wese akwanise kuwana rubatsiro kana ane chirwere cheHIV/AIDS vachiti izvi ndizvo zvinobatsira nyika kuti ikwanise kuzadzikisa chiga chekuderedza nekupedza kupararira kwehutachiona hweHIV/AIDS Vachitaura neStudio 7 Amai Martha Tholanah vave nemakore makumi maviri nerimwe vachirarama nehutachiona hweHIV/ AIDS vati Zimbabwe inofanirwa kugadzirisa matambudziko akadai sehurombo nemhirizhonga yekushungurudzwa kwevana vadIko pabonde mukuedza kuzadzikisa tarisiro yekupedza kupararira kwehutachiona hweHIV/AIDS. Amai Tholanah vatiwo mapiritsi anoshandiswa nevanorarama neHIV/AIDS anogona kukonzerawo mamwe matambudziko nekudaro zvakakosha kuti nyika iise zvirongwa zvinoita kuti vanorarama nehutachiona vaongororwe pachena nguva nenguva zvinhu zvakadai sechiropa neitsvo . Mumwezve anorarama nehutachiona hweHIV/AIDS Pastor Maxwell Kapachawo vati kupedza dambudziko rekupararira kwehutachiona zvakakosha kuti nyika igadzirise matambudziko arimunyaya dzezvehutano. Amai Olive Thabeni mukuru werimwe sangano rinoshanda nevanorarama neHIV/AIDS reLife Empowerment Support Organisation vati zvakakosha kuti vanhu vanorarama nechirwere ichi vabatsirwe kudzivirira zvimwe zvirwere zvakadai segomarara rechibereko pachena . Zuva reWorld Aids Day rinocherechedzwa musi wa1Zvita gore negore richishandiswa sezuva rekurangarira avo vakashaya ne kuda kwechirwere cheAIDS pamwe nekuyeuchidzana nezvechirwere ichi. Zuva iri rakatanga kucherechedzwa muna 1988 zvakurudzirwa nesangano rinoona nezvehutano pasi rese reWorld Health Organisation. Dingindira regore rino ririkukurudzira kuti munhu wese anorarama nehutachiona awane kubatsirika zvisinei nechimiro chake. No media source currently available	https://www.voashona.com/a/6859237.html
health	Victoria Falls Inokwanisa Kubaya Nhomba Vanhu Vakawanda Zvekukwanisa kuDzivirira Kupararira kweCovid-19	Bazi rezvehutano rakazivisa neSvondo kuti munhu mumwechete akafa neCovid-19 uye vamwe vanhu makumi maviri nevaviri kana kuti 22, vakawanikwa vaine chirwere ichi. Izvi zvakasvitsa huwandu hwevanhu vafa nyika yose pachiuru chimwe nemazana mashanu ane makumi mashanu nevanomwe, kana kuti 1 557. Ukuwo, vanhu vasere, vazhinji vavo vari vana vechikoro, vanonzi vakaiswa kwavo voga (quarantine) kuBulawayo mushure mekuwanikwa kwedenda reCovid-19 pachikoro cheMzilikazi Primary School. Mukuru wezvehutano mudunhu reBulawayo, Dr. Edwin Sibanda, vaudza bepanhau reChronicle kuti vasere ava vakaendeswa kuchipatara cheThorngrove neku Elangeni Training Centre mushure mekuona kuti vamwe vevanhu ava vanogara mudzimba diki izvo zvinovatadzisa kuzogara kwavo voga. Huwandu hwevanhu vabatwa nechirwere ichi kubva zvakachatanga hwakasvika pazviuru makumi matatu nezvisere zvine makumi masere nevatanhatu, kana kuti 38 086. Ukuwo, bazi rezvehutano rakazivisawo kuti vanhu zviuru gumi nezviviri nezana negumi nevaviri, kana kuti 12 112, vakabaiwa nhomba yekutanga neSvondo izvo zvakasvitsa huwandu hwevanhu vabaiwa nhomba iyi pazviuru mazana matatu nemakumi matatu nezvitanhatu zvine mazana matanhatu, kana kuti 336 600. Vamwe zviuru zvishanu nemazana masere nevanomwe, kana kuti 5 807, vakabaiwa nhomba yepiri zvakasvitsawo huwandu hwevabaiwa nhomba iyi pazviuru makumi mashanu nezvitatu zvine mazana mana negumi nevasere, kana kuti 53 418. Izvi zviri kuuya panguva iyo dhorobha reVictoria Falls rakasvitsa huwandu hwevanhu vakwanisa kubaiwa nhomba dzose pazvikamu makumi manomwe nezvinomwe kubva muzana, kana kuti 77 percent. Izvi zvinopa kuti Victoria Falls, iyo inonzi ine vanhu vanokodzera kubaiwa nhomba vanosvika zviuru makumi maviri nezvishanu, kana kuti 25 000, rive dunhu rekutanga munyika kudzivirirwa kubva mukupararira kwedenda iri, kana kuti herd immunity. Mutungamiri wenyika, VaEmmerson Mnangagwa, avo vakabaiwa nhomba yavo yekutaga vari kuVictoria Falls, varumbidza zvikuru danho rakatorwa nedhoorobha iri rekubaya vanhu vakawanda kudaro nhomba. Studio 7 yabata mukuru anoona nezvekudzivirirwa kweCovid-19, Dr. Agnes Mahomva kuti tinzwe zvizhinji, asi vati vanga vari mumusangano. Asi mukuru weCommunity Working Group on Health, VaItai Rusike, vanoti zvinofadza chose kuti Victoria Falls yakwanisa kuwana vanhu vakawanda kudaro vabaiwa nhomba, asi vanoti dhorobha iri rakakwanisa kuita izvi sezvo rakangotanga nekubaya munhu wese. VaRusike vanoti mamwe madhorobha nemaguta vakatanga kubaya nhomba iyi muzvikamu zvikamu, izvo zvakaita kuti vanhu vaibaiwa vave vashoma. Asi vanoti kubayiwa nhomba kwevanhu vanosvika zvikamu makumi manomwe nezvinomwe kubva muzana uku kunogona kushaya basa kana vashanyi pamwe nevanhu vanobva munzvimbo dzakapoteredza dhorobha iri vasina kubaiwawo sezvo vachikwanisa kusiya zvakare hutachiwana hweCovid-19 pavanopinda nekubuda mudhorobha iri. Dhorobha reVictoria Falls rinonzi rakawaniswa nhomba inoita makumi matanhatu ezviuru, zvichireva kuti vagari vanosvika makumi matatu ezviuru vanokwanisa kubaiwa nhmbo dzose dziri mbiri. No media source currently available 	https://www.voashona.com/a/zimbabwe-covid-19-update-victoria-falls-get-herd-immunity-itai-rusike/5867111.html
health	Zvimwe Zvikoro Zvorambidza Vabereki Kushanyira Vana Vavo Pachityirwa Korera	Zvimwe zvikoro zvakaita seChinhoyi High mudunhu reMashonaland West zvave kurambidza vabereki vane vana vanodzidza vachigara muzvikoro izvi kushanyira vana vavo kana kuvaigira chikafu senzira yekudziviri kupararira kwechirwere chekorera. Mumwe wevanochengeta vana vanodzidza vachigara pachikoro cheChinhoyi High asina kuda kudomwa nezita sezvo asingabvumirwe kutaura nevatori venhau ati hapana mubereki ari kubvumidzwa kuuya pachikoro apa, uye hapana chikafu chekunze chiri kubvumidzwa pachikoro apa. Muchengeti wevana uyu ati pachikoro apa pane dambudziko rekushomeka kwemvura zvekuti vehutano vakavabvakachira vachiona kuti zvakamira sei pachikoro. Mumwe mubereki, VaSimon Moyo, avo vanga vauya kuzoona mwana wavo vaine zvekudya, vati varambidzwa. Vatiwo vakuru vechikoro vanofanirwa kupatsanura zvekudya zvingangoita korera kwete kurambidza zvekudya zvese zvese nezvinenge zvatengwa muzvitoro. Zvichakadaro, vamwe vanotengesa zvinhu muChinhoyi vashoropodza hurongwa hwekanzuru hwekubhadharisa zvimbuzi uye kuti vatengesere pedyo nezvimbuzi. VaKillian Mashoko vati kanzuru inofanirwa kumbomisa kubhadhariswa kwezvimbuzi zviri munzvimbo dzekutandarira mudhorobha. VaMashoko vati kanzuru haifanirwe kupa vanhu pekutengesera pedyo nezvimbuzi izvo vanoti hazvina hutano. Studio7 haina kukwanisa kunzwa divi rekanzuru yeChinhoyi panyaya iyi. Hurumende yakambomisa kuungana kwevanhu vakawanda panzvimbo imwechete nechinangwa chekudzivirira kupararira kwechirwere chekorera icho chauraya vanhu makumi matatu nevaviri munyika pari zvino. Chirongwa cheZimbabwe International Book Fair changa chichifanirwa kutanga muHarare neMuvhuro, chakambomiswa nekuda kwechirwere chekorera icho chatekeshera muHarare, zvikuru munzvimbo dzinogara veruzhinji dzeGlen View neBudiriro. No media source currently available 	https://www.voashona.com/a/boarding-schools-in-mash-west-bars-parents-from-visiting-their-children-beacuase-of-cholera-fears/4583011.html
health	Vakawanda Votadza Kushanyira Botswana Kunyangwe Bhodha Ravhurwa neKushaya Tsamba dzeCovid-19	Kunyange hazvo Botswana yavhura zvizere mabhoda ayo mashanu nhasi kusanganisira muganhu waro uri pedyo neguta rePlumtree weRamokgwebana, kwanga kuine motokari nevanhu vashomanana vanga vachipinda nekubuda munyika iyi. Ongororo yaitwa neStudio7 pamuganhu uyu nhasi inoratidza kuti ruzhinji rwezvizvarwa zveZimbabwe zvanga zvichidzoserwa kumusha nekuti zvanga zvisina chitambi chinoratidza kuti havana chirwere cheCOVID-19. Botswana yakatsidza kuti haina kubvumidza ani zvake anobva kuine imwe nyika kupinda munyika iyi asina gwaro rinoratidza akavhenekerwa COVID-19 akawanikwa asina chirwere ichi chashura mare pasi rose senzira yekudzivirira kupararira kwedenda iri. Asi hurongwa hwaitwa neBotswana uhu huri kuita kuti vazhinji vatadze kufamba famba nekuti hazvisi nyore kuti munhu avhenekerwe hutachiwana hweCOVID-19 sezvo vanovheneka vari kubhadharisa makumi matanhatu emadhora ekuAmerica. Amai Gertrude Maravanzira vaudza Studio7 kuti vakambofunga kujamba bhodha sezvo nyika dzakavharwa murume vavo ari kuGaborone ivo vari kuZimbabwe asi vakatya izvo zvaita kuti vaite nhangemutange. Asi chimwe chizvarwa cheZimbabwe chisina kuita rombo rakanaka saAmai Maravanzira ndiVaWalter Mukanga avo vaudza Studio7 kuti vava nemazuva maviri vari gere pabhodha reRamokgwebana sezvo vashandi vebazi rehutano munyika iyi vari kuramba gwaro ravo vachiti ndere kunyeba.  VaMukanga pamwe chete nevamwe vavo vaviri vanoti Agrippa Murimba naRaymond Uchena vane chivimbo chekuti vachakunda kuti vano joina chikwata chebhora cheMorupule Wanderers munyika iyi.  VaMurimba, avo vanoti vaitambira chikwata cheHarare City, vanoti chirwere cheCOVID-19 chaunza kusagadzikana kukuru uko chaita kuti vatambi vebhora vave nedambudziko rekutsvaga mafuro manyoro. Mukuru wesangano reVendors Initiative for Social and Economic Transformation kana kuti VISET VaSamuel Wadzai vaudza Studio7 kuti mari dziri kudiwa nevanovheneka denda iri dzakawandisa. VaWadzai vakurudzira hurumende kuti ive nehurongwa hwekubatsira nhengo dzesangano ravo nevamwe vanorarama nekutenga midziyo kuBotswana vachinotengesa kumusha kuitira kuti vasashandire dhongi rakaora. Kunyange hazvo ruzhinji rwuri kuchema chema, gurukota rinoona nezvehutano muBotswana VaEdwin Dikoloti vanoti nyika yavo haisi kuzodududza shure panyaya yezvitambi vachiti ndiyo nzira chete ingabatsira kuti hutachiwana uhu husapararire. Botswana ine vanhu zviuru gumi nemazana manomwe ane makumi mana nemaviri vabatwa nechirwere ichi kotiwo makumi matatu nevana vafa nokuda kwedenda iri. No media source currently available  	https://www.voashona.com/a/vakawanda-votadza-kushanyira-botswana-kunyangwe-bhodha-ravhurwa-nekushaya-tsamba-dzecovid-19/5683463.html
health	VaChamisa Vanoshanyira Zvipatara Vachiona Varwere	Mutungamiri weMDC-T, VaNelson Chamisa, vari kukurudzira hurumende kuti igadzirise matambudziko ari kusangana nanachiremba nevana mukoti munyika kuitira kuti nyika isarasikirwe nehupenyu hweveruzhinji. Vachitaura nevatori venhau mushure mekushanyira chipatara chehurumende cheHarare Central uko vana chiremba nevana mukoti vari kuramwa mabasa vachigunun’una nemari dzemihoro, VaChamisa varatidza kushushikana zvikuru nemamiriro akaita zvinhu munyaya dzezvehutano. Mumwe murwere anga ari muchipatara, VaFungai Mahachi, vati havasi kunyatsorapwa zvakakwana sezvo vana chiremba nevana mukoti vari kuramwa mabasa. VaChamisa varumbidza vana chiremba nevakoti vashoma vanga vari pabasa nhasi vachibatsira vanhu vakazvitakura pamwe nevanga vachisununguka vachiti tsiye nyoro dzavari kuita dzekubatsira vanhu ava panguva iyo vari kuramwa mabasa chinhu chinokudzwa zvikuru. VaChamisa vati kana bato ravo richinge rapinda mumasimba vachaedza kugadzirisa matambudziko ose ari kusangana nenyika zvikuru sei munyaya dzehutano. Zvichakadai, sangano rinomirira vanachiremba reZimbabwe Hospital Doctors Association raburitsa mashoko ekuti nhengo dzaro dzicharamba dzakakanda mapadza pasi kudzamara nhuna dzavo dzanzwikwa nehurumende. Sangano iri rinoti vana chiremba vanodarika chiuru havasi pamabasa sezvo vari kuda kuti zvichemo zvavo zvigadziriswe. Studio7 haina kukwanisa kunzwa kudivi regurukota rezvehutano, Va David Parirentatwa. Vana chiremba vava nemasvondo anodarika maviri vachiramwa basa sezvo vasiri kuwirirana nehurumende panyaya dzemihoro. No media source currently available 	https://www.voashona.com/a/zimbabwe-opposition-leader-visits-patients-in-hospitals/4300278.html
politics	VaMnangagwa Vanoti Vave neHukama Hwakasimba naVaMugabe Avo Vari Kurwara Vari kuSingapore	Mutungamiri wenyika VaEmmerson Mnangagwa nezuro vakaita hurukuro neZBC uye bepanhau reHerald ichaburitswa musi wa 18 Kubvumbi pazuva rekupemberera kuwana kuzvitonga kuzere. VaMnangagwa vakati muhurukuro iyi vari kuwirirana zvikuru nevaive mutungamiri wenyika VaRobert Mugabe avo vanoti vari kurapwa kuSingapore parizvino. Vanoti munhu wavanoremekedza zvikuru. Nyanzvi munyaya dzezvematongerwo enyika VaJoy Mabenge vanoti VaMugabe naVaMnangagwa vashanda vose kwenguva yakareba nekudaro hazvishamise kuti vanoramba vachidyidzana. No media source currently available Vakatiwo vanhu vanofanira kusungunuka kutaura nyaya yeGukurahundi asi vasingakumbire ruregerero pane zvavanonzi vakaita munguva iyi apo vainge vari gurukota rezvevasori.  	https://www.voashona.com/a/vamnangagwa-vanoti-vave-nehukama-hwaksimba-vamugabe-avo-vari-kurwara-vari-kusingapore/4875335.html
politics	Vari Kunze kweNyika Votadza Kuziva reMangwana Ravo muSarudzo	Sezvo chirongwa chekunyoresa kuvhota cheBiometric Voters’ Registration mop-up chiri kupetwa nemusi weChina munyika yose, vakawanda vari kunze kwenyika vanoti havachazivi remangwana ravo panyaya yekuti vachapinda here kana kuti kwete musarudzo dziri kutarisirwa gore rino vachivhota vari munyika dzavagere. Mumwe wevari kunze ava ndaAmai Chenaimoyo Mutambasere vesangano reZimbabwe Citizens Initiative, avo vari kuLondon kuBritain. Amai Mutambasere vanoti havachaoni hurumende iine chaichavaitira kuti vakwanise kunyoresa kuvhota kuitira kuti vazovhota gore rino, sezvo pachiratidza sekunge pasisina nguva. Asi vanoti zvakangonakawo zvakare kuti vatange vanzwa zvichabuda munyaya yakakwidza kudare reConstitutional Court nezvimwe zvizvarwa zveZimbabwe zviri kunze kwenyika zvichimirirwa neZimbabwe Lawyers for Human Rights,yekuti zvibvumidzwe kuvhota zviri munyika dzazvigere. Nyaya iyi yanzi nedare inzwikwe musi wa 14 Kukadzi 2018. Amai Mutambasere vanoti kana dare rakapa mutongo unotsigira kuti vavhote vari nyika dzavari, kana dai vakasakwanisa zvavo kuvhota gore rino, zvinenge zvangovanakira musarudzo dzinouya. Asi dzimwe nyaya mbiri dzakambopinzwawo mumatare dzakafanana naiyoyi hadzina kuunzira vana veZimbabwe vari kunze mufaro, sezvo matare akarasa nyaya idzi, uyewo kupa mutongo usingavafadze. Kunyange hazvo pasati patarwa zuva resarudzo, mutungamiri wenyika, VaEmmerson Mnangagwa, vakatoyambira kare kuti sarudzo dzinogona kuitwa mwedzi waChikunguru usati wasvika. Asi dzimwe nyanzvi mune zvemutemo dzinoti izvi hazvigoni kuitika sezvo bumbiro remitemo richiti sarudzo dzinofanirwa kuitwa chete pakati pa22 Chikunguru na22 Nyamavhuvhu, kunze kwekunge VaMnangagwa vaparadza dare reparamende. Chirongwa che BVR chiri kudzokororwa ichi kana kuti mop-up, chiri kutarisirwa kupetwa neChina, asi vanhu vanonzi vacharamba vachinyoresa kuvhota mune dzimwe nzvimbo mumatunhu avagere. No media source currently available   	https://www.voashona.com/a/zimbabwe-bvr-mop-up-campaign/4242945.html
politics	Dare reConCourt Rinorasa Chikumbiro cheMisa Zimbabwe	Dare repamusoro-soro reConstitutional Court rarasa chikumbiro chesangano reMisa Zimbabwe chekuti vatori venhau vapihwe mukana wekutora mifananidzo yemavhidhiyo pachange pachinzwikwa nyaya yakakwidzwa kudare nemutungamiri weMDC Alliance VaNelson Chamisa. VaChamisa vari kuda kuti zvakabuda musarudzo yemutungamiri wenyika yakaitwa musi wa30 Chikunguru zvisendekwe parutivi, vachiti ivo ndivi vakakunda musarudzo iyi, kwete zvakataurwa neZimbabwe Electoral Commission, Zec, zvekuti mutungamiri weZanu PF, VaEmmerson Mnangagwa, ndivo vakakunda. Vachisvitsa chikumbiro ichi mudare, gweta reMisa Zimbabwe, Amai Beatrice Mtetwa, vati vatori venhau vanobva kumakambani akasiyana-siyana vanofanirwa kubvumidzwa kutora mifanananidzo yemavhidhiyo mudare vagoibuditsa pamadandemutande nepazvivhitivhiti panguva imwecheteyo inenge ichiitika zvinhu kwete kuti komisheni inoona nezvematare yeJudical Services Commission ibvumidze kambani yeZBC yoga kuita izvi. Amai Mtetwa vatiwo kambani yeZBC haifanirwe kuva iyo yoga inobvumidzwa kutora mifananidzo mudare mangwana sezvo mamwe makambani enhau akazvimrira akangofananawo neZBC ane marezenesi ekutepfenyura. Vati zvakaitwa neJudicial Services Commission zvekupa ZBC chete mvumo yekutepfenyura zvichange zvichiitika mudare zvinoita sekuti kambani yeZBC yakakosha kupfuura mamwe makambani enhau uye vati zvichadhurira mamwe makambani enhau ari kuda kutepfenyura kunzwikwa kwenyaya ichange iri mudare mangwana sezvo kambani yeZBC yati ichange ichibhadharisa mari inoita zviuru gumi nezvitatu zvemadhora pazuva kumakambani achada kushandisa mifananidzo ichange ichitorwa nekambani iyi mudare mangwana. Amai Mtetwa vaenderera mberi vachiti ZBC haibatike kune dzimwe nzvimbo munyika uye ruzhinji rwevanhu rwave kukwanisa kuona zvinenge zvichiitika munyika kubudikidza nekutepfenyurwa kunoitwa nevanoshandisa mbozhanhare vachiisa pamadandemutande panguva inenge ichiitika zvinhu. Vatiwo zvakanaka kuti mamwe makambani akazvimirira abvumidzwe kutepfenyura ari padare riri kunzwikwa nyaya iyi mangwana sezvo achitepfenyurira vanhu vari muZimbabwe pamwe nevari kunze kwenyika vari kuda kuziva zvichange zvichiitika panyaya iyi mangwana. Asi gweta ranga rakamirira VaMnangagwa, VaTinomudaishe Chinyoka, vati Misa Zimbabwe haina nhepfenyuro yainotepfenyura zvingapa kuti inzwikwe. Gweta ranga rakamirira Judicial Services Commission, VaAddington Chinake, vatiwo mutori wenhau anoshanda akazvimirira, Busani Bafana, uyo anga achigitsigira chikumbiro cheMisa Zimbabwe ichi achiti anodawo kutora mifananidzo mudare, haana rezenesi rekutepfenyura nokudaro nyaya yake haina kusimba. Magweta anga akamirira ZBC panyaya iyi atiwo ZBC inokwanisa kupa makambani ose mifananidzo yaanoda nemhando yaanenge achida zvisinei nekuti ndeemuno kana kuti ndeekunze sezvo achiti ZBC yave nemichina yechimanjemanje inokwanisa kuita izvi. Mukuru wevatongi munyika, VaLuke Malaba, avo vanzwa nyaya iyi, varasa chikumbiro cheMisa Zimbabwe vachiti Misa Zimbabwe naBafana havana marezenesi ekutepfenyura saka nokudaro havana chavangarwira panyaya iyi. VaChinyoka, vati vafara nemutongo waturwa nedare. VaChinyoka vati zvasvitswa kudare neMisa Zimbabwe hazvina musoro. Zvichakadai, kambani yeZBC yaswera ichiita gadziriro dzekuti igotepfenyura zvinenge zvichiitika mudare mangwana pachanzwikwa nyaya yakakwidzwa kudare naVaChamisa yekuti zvakabuda musarudzo zvisendekwe parutivi sezvo vachiti sarudzo idzi dzakabirirwa zvemhando yepamusoro-soro naVaMnangagwa nebato ravo reZanu PF. Rimwe remagweta ari kumirira VaMnangagwa panyaya iyi, VaPaul Mangwana, vati vagadzirira zvizere kunzwikwa kwenyaya iyi vachiti vane tarisiro yekukunda panyaya iyi. VaJacob Mafume, vanove gweta riri kumirira mumwe wevakakwidza musarudzo yemutungamiri wenyika, VaNoah Manyika, avo vari kutsigira chikumbiro chaVaChamisa chekuti zvakabuda musarudzo zvisendekwe parutivi, vaudzawo Studio7 kuti nyaya yavo iri pachena semhanza zvekuti dare harifanire kutora nguva richinzwa nyaya iyi. Zvichakadai, munyori muJudicial Services Commission, VaWalter Chikwanha, vaudza Studio7 parunhare kuti vatongi vedare reConstitutional Court vachanzwa nyaya iyi neChitatu vachaita basa ravo nemazvo vasina divi ravakarerekera. Magweta aVaChamisa neaVaMnangagwa achange achisvitsa nyaya dzavo zviri pamutemo, ukuwo vatongi vedare iri vachivabvunzurudza. Dare iri rinofanirwa kupa mutongo waro mukati memazuva gumi nemana kubva musi waziviswa nyika nezvesarudzo yemutungamiri wenyika. No media source currently available 	https://www.voashona.com/a/concourt-throws-away-misa-zimbabwe-petition/4538281.html
politics	VaMudzuri Vanoti VaTsvangirai Vachakunda Musarudzo yeMutungamiri weNyika	Vakafanobata chigaro chemutungamiri we MDC-T, Engineer Elias Mudzuri, vanoti vari kushushikana zvikuru nemashoko avari kutambira ekuti murongi wemisangano muZanu PF, retired Brigadier General Engelbert Rugeje, vari kutyisidzira vanhu vachivayeuchidza nezvemhirizhonga yakaitika musarudzo dza 2008. VaMudzuri vanoti VaRugeje, semunhu akasiya chiuto, vanofanirwa kuchiita semunhuwo zvake, kwete kuramba vaine mweya wekutyisidzira vanhu munguva yegadziriro yesarudzo. VaRugeje vakaburitswa mubepanhau rekuMasvingo vachinzi vainge vataura mashoko ekutyisidzira vanhu pamusangano wavakaita kuMasvingo mazuva mashoma apfuura. Studio7 haina kukwanisa kunzwa divi raVa Rugeje pamashoko avari kunzi vakataura. Asi VaMudzuri vanoti vanhu vekuMasvingo vava kugara vachitya sezvo vachiziva mabasa aVaRugeje munyaya dzekutyora kodzero dzevanhu. VaMudzuri, ava vanobva kuZaka kuMasvingo, vanoti vanoyeuka zvakaitwa naVaRugeje kuZaka muna 2008, mushure mekunge vakurudzira vanhu veZanu PF pamwe nemauto kuti varwise musha wekwaMudzuri. Asi VaMudzuri vanoti zvisineyi nekutyisidzirwa kuri kuitwa vanhu, zvikuru kumaruwa, mutungamiri webato ravo, VaMorgan Tsvangirai, vachakunda mutungamiri weZanu PF, VaEmmerson Mnangagwa, musarudzo yemutungamiri wenyika. “Gore ra 2018 nderedu. MDC inokunda musarudzo. VaMnangagwa vakakundwa naBlessing Chebundo, nokudaro sarudzo yemutungamiri ine zvakawanda zvinotariswa pamunhu. VaMnangagwa havamire pana VaTsvangirai,” vadaro VaMudzuri. No media source currently available 	https://www.voashona.com/a/zimbabwe-mudzuri-declares-mdc-t-win-in-2008-polls/4214198.html
politics	"VaTshinga Dube Vanotsanangura Zvakaitika ""Bhambu"" Risati Raputika"	Vaimbove gurukota rinoona nezvevakamborwa hondo yerusununguko, VaTshinga Dube, vanoti bhambu rakaputika neMugovera panguva iyo ivo nemudzimai wavo vakange vachitaura nemutevedzeri wemutungamiri wenyika, VaConstantine Chiwenga. VaDube vanoti vakakuvara pabvi asi mudzimai wavo akambovhiringika amedza hutsi hwakabva mubhambu iri. “Zvinhu zvacho zvakaitika nekukurumidza zvokuti ndinenge ndichinyepa kuti chii chakaitika,” VaDube vakaudza Studio7. “Takange tigere apo pakauya General Chiwenga vachida kukwazisa mudzimai wangu. Panguva iyoyo ndipo pakatanga kudhuvuka ini ndikarara pasi asi mudzimai wangu akafema hutsi hwebhambu iri vakadonha nechekumusoro kwangu. Zvinhu zvacho zvakaitika nekukurumidza.” Vanhu vakawanda vanodarika makumi mana vakakuvara pachiitiko ichi, kusanganisira mutevedzeri wemutungamiri wenyika, VaKembo Mohadi, mudzimai wemumwe mutevedzeri wemutungamiri wenyika, Amai Mary Chiwenga nevamwe. Kusvika pari zvino, vanhu vaviri vafa zvichitevera kuputika kwechombo neMugovera. Mutungamiri wenyika, VaEmmerson Mnangagwa, havana kukuvara. Mutauriri waVaMnangagwa, VaGeorge Charamba, vanoti hurumende yaisa mari parutivi ichapihwa munhu ane mashoko achaita kuti vakapara mhosva ava vasungwe. No media source currently available 	https://www.voashona.com/a/zimbabwe-former-minister-tshinga-dube-tells-how-bomb-exploded-while-he-and-his-wife-were-talking-to-constantine-chiwenga/4453903.html
politics	Vadzidzisi VekuMaruwa Vanoti vaveKushungurudzwa neVasori VeCIO	"Sangano revadzidzisi vekumaruwa, reAmalgamated Rural Teachers Union of Zimbabwe, kana kuti ARTUZ, rinoti raudza magweta aro kuti vafambise nyaya yekutyisidzirwa kwavari kuitwa nevanofungidzirwa kuti vasori veCIO. Mukuru weARTUZ, VaObert Masaraure, vanoti pane varume vatatu vanozivikanwa varikutyisidzira nhengo dze sangano ravo uye vachitaura pachena kuti vari kuzoparadza sangano iri. “Chekutanga vanoti kuendesa kwatakaita Zanu-PF kumatare edzimhosva kuti iregere kushandisa vana, maticha nezvinhu zvezvikoro."" Vanoenderera mberi vachiti, ""Chepiri vanochema nesu kuti makaendeserei ZEC kumatare edzimhosva uye, chechitatu, vanoti takaenderei kuConstitutional Court nenyaya yevadzidzisi,” VaMasaraure vakaudza Studio 7. Zvichakadaro, ARTUZ yaburitsawo gwaro ichiti inomira pamwe chete nevarairidzi veku Swaziland avo vari kunetsana nehurumende yavo pamusoro pemari yemuhoro. No media source currently available "	https://www.voashona.com/a/zimbabwe-rural-teachers-association-complain-about-harassment-by-state-agents-obert-masaraure/4546432.html
politics	Vanhu Vashoma Vanonyoresa Zvakare Muchikamu Chechipiri cheBVR	Chikamu chechipiri chechirongwa chekunyoresa chapera neMuvhuro, Zimbabwe Electoral Commission, ZEC, ichiti vanhu vanyoresa kusvika musi weSvondo vangoti pfuureyi zvishoma mamirion maviri nemazana matatu ezviuru, pasingatarise vanyoresa neMuvhuro. Zvaburitswa neveZEC zvinoratidza kuti dunhu reBulawayo rine vanhu zviuru makumi masere nezvitatu, kana kuti zvikamu makumi maviri kubva muzana zvevanhu vanyoresa. Dunhu reMatabeleland South ranyoresa vanhu zviuru makumi mapfumbamwe nezvina, ukuwo dunhu reMatabeleland North riine zviuru zana nemakumi maviri nezvipfumbamwe. Dunhu reHarare rine vanhu vakawanda vanove zviuru mazana matatu nemakumi manomwe nezvitatu, vanove zvikamu makumi maviri nezvinomwe kubva muzana. Dunhu reManicaland ndiro riri panzvimbo yechipiri pahuwandu hwevanhu vanyoresa kuvhota. Dunhu iri rine vanhu zviuru mazana matatu, zvinove zvikamu makumi matatu nezvitatu kubva muzana. Studio7 haina kukwanisa kunzwa kubva kune veZEC kuti vatipe huwandu hwose kusvika papera chirongwa ichi. Asi sachigaro reZimbabwe Election Support Network, ZESN, VaAndrew Makoni, vaudza Studio7 kuti kunyange hazvo zvinhu zviri kufamba zvakanaka munzvimbo dzakawanda munyika, sangano ravo riri kushushikana nenyaya yekuti vanhu vanyoresa vachiri vashoma. VaMakoni vati vanoshushikana nenyaya yekuti vaongorori vavo pamwe nevamwe vanhu kunyanya kumaruwa, vari kutyisidzirwa nemadzishe kana masabhuku, izvo zvatsinhirwa naAmai Rindai Chipfunde-Vava vanove mukuru weZESN. Kushaya magwaro ekuzvarwa pamwe nekuunza magwaro asiri iwo anodiwa ndizvo zvimwe zvezvikonzero zviri kunzi neveZEC zviri kutadzisa vanhu vakawanda kunyoresa. VaTafadzwa Mujeri, avo vari muchirongwa chevechidiki vebato reMDC T chekukurudzira vanhu kuti vanyorese kuvhota chinoziikanwa kunzi “Bereka Mwana Tiende” vaudza Studio 7 kuti ongororo yavo inoratidza kuti kushaikwa kwemagwaro ekuzvarwa ndiro remamwe matambudziko makuru akatarisana nevanhu munzvimbo yeBulilima mudunhu reMatabeleland South. Studio 7 haina kukwanisa kunzwa kubva kuhofisi yeRegistrar General panyaya iyi. Murongi wemabasa musangano reAbammeli Human Rights Lawyers’ Network, VaTineyi Mukwewa, vanoti sangano ravo rine chirongwa chekubatsira vanhu kuti vawane magwaro ekuzvarwa. Chikamu chechitatu chechirongwa chekunyoresa vanhu kuti vagokwanisa kuvhota chinotanga musi weChina, Mbudzi 16 chichipera musi waZvita 1. Chikamu chechina chinove chekupedzisira, chinotanga musi waZvita 4 chopera musi was Zvita 19. No media source currently available 	https://www.voashona.com/a/zimbabwe-zec-misses-target-of-registering-people/4113115.html
politics	Musatore Mativi, Mutongi Anoudza ZBC neZimpapers	Bato guru rinopikisa reMovement for Democractic Change ratambira mutongo wedare, reHigh Court, wekuti makambani enhau ehurumende, eZimpapers neZimbabwe Broadcasting Corporation, akatyora bumbiro remitemo yenyika nekuita basa rawo akarerekera kuZanu PF. Vachitaura pamusoro pemutongo wakapihwanaJustice Joseph Mafusire mudare High Court kuMasvingo nemusi weChitatu panyaya yakwakwidza kudare iri ne Fitinne Trust nevamwe vaviri, mutevedzeri wemutauriri weMDC, VaLuke Tamborinyoka, vati mutongo uyu unotsinhira zvavagara vachitaura pamusoro peZBC neZimpapers. Asi vati chakakosha pari zvino kuona kuti mitemo yezvekutapwa kwenhau yavandudzwa kuitira kuti makambani akaita seZBC neZimpapers ashande achitevedza bumbiro remitemo yenyika. Gweta musangano reMedia Insitute of Southern Africa- Zimbabwe, VaKuda Hove, vaudza Studio 7 kuti vari kufara chose nemutongo uyu nekuti ndozvavagara vachitaura nekurwira kuti ZBC ishande isina divi rayakarerekera. VaHove vati mutongo uyu wasimbisa shoko ravo uye vachaushandisa mubasa ravo rekukurudzira kuvandudzwa kwemitemo yezvekutapwa kwenhau kuti ienderane nebumbiro remitemo yenyika. Asi vati pachine mutoro kuti pave neshanduko pamashandiro emakambani Hatina kukwanisa kunzwa kubva kumutauririri weZanu PF, VaSimon Khaya Moyo, kuti tinzwe divi ravo panyaya iyi. Asi vanoongorora nyaya dzematongerwo enyika, uye vari nhengo yeZanu PF, VaGadzira Chiramhanzu, vaudza Studio 7 kuti sarudzo hadzihwinwe nekutibato rapihwa mukana wekutaura pachivhititi. Vatiwo bato ravo haritevedze mitongo yematare edzimhosva kuti rikunde musarudzo, asi kuti rinotsvaga rutsigiro kune veruzhinji. Vanoongorora zvematongerwo enyika vachishanda nesangano reZimbabwe Democracy Institute, VaBekezela Gumbo, vaudza Studio7 kuti kunyange hazvo mutongo uyu wakanaka chose hauna zvauchabatsire nekuti sarudzo dzakatopera uye hauna zvauchasandura. Vati mitongo yaakaita seuyu inofanira kuitwa sarudzo dzisati dzaitwa kuti ive nechekuita nesarudzo dzinenge dzichiitwa munyika VaGumbo vatiwo veruzhinji havafaniri kufara zvakanyanya vachiti hurumende inozikanwa zvikuru nenyaya dzekusatevedza mitongo yematare edzimhosva. Kunyange hazvo vasina kutaura zvakanyanya kuZBC neZimpapers, mumutongo wavo Justice Mafusire vakati makambani ya anofanira kutevedza zvinodiwa nebumbiro remitemo. Masango mazhinji emuno neekunze akaongorora sarudzo akaburitsawo kuti ZBC neZimpapers dzaita basa dzakarekerera kurimwe bato izvo zvakakanganisa mafambiro nezvakabuda musarudzo. Gurukota rezvemitemo, VaZiyambi Ziyambi, vakatoudza paramende kuti hurumende ichagadzirisa zvimwe zvakataurwa nemasangano aya kuti sarudzo dzinouya dzisaite mutauro. No media source currently available 	https://www.voashona.com/a/zimbabwe-court-orders-zbc-and-zimpapers-to-be-impartial/5015500.html
politics	America Yogadzirira Kutumira Vaongorori veSarudzo	Muzinda weAmerica muZimbabwe unoti gadziriro dzeAmerica dzekuzongorora sarudzo dzemuZimbabwe dzave pachidanho chepamusorosoro. America inoti chikwata chayo chekutanga chatove muZimbabwe chakamirira chikwata chihombe chevaongorori vesarudzo vachazenge vari muZimbabwe vachiongorora sarudzo. Vachitaura mushure memusangano wavaita nemutauriri weNational Assembly, Advocate Jacob Mudenda muHarare, mumwe mushandi mukuru pamuzinda uyu, Amai Jennifer Savage, vati vanofara nezviri kuitwa mukuvandudza mutemo wesarudzo. Asi Amai Savage varamba kutaura pamusoro pekuti vemapato havasi kufara nebhiri rekuvandudza mitemo yesarudzo vachiti vachazopa pfungwa dzavo kana richinge rapasa muparamende. Bhiri iri, iro rakapasa muNational Assembly svondo rapfuura, ratanga neChipiri kuzeiwa mudare reseneti. Amai Savage vati vari kunzwa zvakawanda pamusoro pesarudzo dzegore rino uye tariro yavo ndeyekuti hurumende ichaita zvese zvairi kuvimbisa kuti sarudzo dzinge dzakachena. Amai Savage vati musangano wavo naVaMudenda wange wakanangana nekuvandudza kudyidzana kweZimbabwe neAmerica. Vati America icharamba ichibatsira Zimbabwe mune zvakasiyana siyana uye pari zvino ichangobva mukupa rubatsiro rwemamiriyoni zana nemakumi mashanu emadhora pasi pechirongwa chemutungamiriri wenyika iyi chekurwisana neHIV/AIDS, chePresident’s Emergency Plan for AIDS Relief kana kuti PEPFAR. Zimbabwe iri kuita sarudzo gore rino kekutanga vaimbove mutungamiriri wenyika, VaRobert Mugabe, vabva pachigaro uye mutungamiriri wenyika, VaEmmerson Mnanangagwa vari kuvimbisa sarudzo dzakajeka. VaMnangagwa vanotiwo vese vanoda kuongorora sarudzo idzi vakasununguka kuita izvi uye hurumende yavo yakatokoka nyika makumi mana neshanu nemasangano gumi nemashanu pasi rese kuti vazoongorore sarudzo idzi. No media source currently available 	https://www.voashona.com/a/zimbabwe-us-says-elections-preps/4395273.html
politics	Dare Rinotara Zuva Rekunzwa Kupikisana kwaVaNduna naVaKonjana kuChegutu West	Dare rinotonga nyaya dzine chekuita nesarudzo, reElectoral Court, neMuvhuro rakatara musi wa 24 Gunyana sezuva rarichanzwa nyaya yakakwidzwa kudare iri naVaGift Konjana veMDC Alliance, avo vakakwikwidza musarudzo yemumiriri weChegutu West muparamende. VaKonjana vari kupikisa zvakaziviswa neZimbabwe Electoral Commission, ZEC, zvekuti VaDexter Nduna veZanu PF ndivo vakakunda musarudzo iyi. Dare iri ranga rakatarisirwa kupa mutongo waro panyaya iyi neMuvhuro, asi gweta riri kumirira VaKonjana, VaMoses Nkomo veZimbabwe Lawyers for Human Rights, vanoti dare rakazoendesa nyaya iyi mberi mushure mekunge magweta aVaNduna asvitsa mudare humwe humbowo hwavanga vasina kunge vavasuma paine nguva. Vanoti magweta aya akasvitsa mudare mamwe maV11 nema V 23 (a) neV23 (b) avanga vasina izvo zvakaita kuti vakumbire dare nguva yekuti vaverengi magwaro aya. Vanoti pavazodzoka kudare vazowirirana vose kuti dare rishevedze vashandi veZEC kuti vatsanangure nezvavakazivisa mumagwaro ari pamberi pedare, uye kuti vatsanangure kuti vakawana sei mafigiri ari mumagwaro aya. ZEC yakanga yazivisa kuti VaNduna ndivo vakakunda mushure mekuwana mavhoti anoita zviuru gumi zvine mazana mapfumbamwe ane makumi matatu nemaviri, VaKonjana vachiwana mavhoti zviuru gumi zvine mazana masere ane makumi maviri nemasere. Asi VaKonjana vari kuti ZEC yakakanganisa mafigiri aya, ichideredza huwandu hwavakawana. ZEC inonzi yakatenda kuti yakakanganisa, izvo zvakazoita kuti izivise VaKonjana kuti vaende kudare. VaNkomo vanoti kunyange hazvo ZEC yakaona kukanganisa kwayo, mutemo wesarudzo haubvumidzi kuti izvigadzirise yoga, vachiti izvi zvinokwaniswa kuitwa nedare chete. Studio 7 yakundikana kubata gweta raVaNduna, VaTawanda Zhuwarara. No media source currently available 	https://www.voashona.com/a/dare-rinotara-zuva-rekunzwa-kupikisana-kwavanduna-navakonjana-kuchegutu-west/4574847.html
politics	Hurumende, Vanopikisa neVakazvimirira Vokurudzirwa Kugara pasi Kuti Vazeye Matambudziko Ari muNyika	Panguva iyo nyika yatarisana nesarudzo dza 2023, zvinhu zvinonzi zviri kuramba zvichiita manyama amire nerongo munyika munyaya dzekodzero dzevanhu hurumende pamwe nemapurisa vachipomerwa mhosva yekusatevedzera bumbiro remitemo yenyika. Zvimwe zvinonzi zviri kunetsa munyika pari zvino kuparara kwehupfumi hwenyika izvo zvinonzi zviri kuwedzera matambudziko ari munyika. Munyaya dzemihoro inonzi haina zvaichatenga, vashandi vehurumende vakazivisa svondo rino kuti nhaurirano dzavaiita nehurumende pamusoro pemihoro dzakaparara dzisina chabuda vashandi vachipomera hurumende mhosva yekusavimbika uye kuita zanu ndega pakuwedzera vashandi mari. Ukuwo, mubatanidzwa wemasangano akazvimirira weCrisis in Zimbabwe Coalition pamwe nemamwe masangano evashandi vehurumende vakanga varongawo kuti vanhu vapinde mumigwagwa neChishanu kuti varatidzire, asi mapurisa anonzi akanyima sangano iri mvumo. Vashandi vehurumende vakavimbisa zvakare kuramwa mabasa kutanga neMuvhuro unouya kana nyaya yemihoro yavo isina kugadziriswa. Asi mutungamiri wenyika, VaEmmerson Mnangagwa pamwe nebato ravo reZanu PF, vagara vanopomera mizinda yenyika dzekunze iri munyika mhosva yekupindira munyaya dzeZimbabwe nekukonzera matambudziko ose anonzi ari kusangana nenyika vachiti mizinda iyi iri kuda kusvibisa hurumende yavo pamberi pesarudzo dza 2023. Nhengo yeZanu PF, Doctor Simba Mavaza, avo vari kuBritain, vanotsinhira mashoko eabto ravo pamwe neVaMnangagwa ekuti vari kuda kuratidzira vari kushandiswa nenyika dzekumawirira kuti vabvise hurumende yakasarudzwa zviri pamutemo. Asi vanorwira kodzero dzevanhu uye vachitungamira sangano reHeal Zimbabwe Trust, VaRashid Mahiya, vanoti hapana munhu ari kutmwa nevekunze kuratidzira, vachiti vana veZimbabwe vari kutumwa nematumbu avo ane nzara. VaMahiya vanoti kuti dambudziko iri ripedzwe, vanhu vose vanofanirwa kugara pasi votaurirana, danho riri kutsigirwawo naDoctor Mavaza, vachiti rakanaka asi vachikomekedza vemapato anopikisa pamwe nevemasangano akazvimirira kuti vatungamidze nyika yavo mberi mune zvose. No media source currently available 	https://www.voashona.com/a/6668402.html
politics	Tajamuka Inoti VaMkhwananzi Vambomira Kutaurira Sangano Iri	No media source currently available Chikwata cheTajamuka chinoti chatambira chikumbiro chemutauriri wacho, VaPromise Mkwananzi,chekuti vambosuduruka apo nyaya dzehuwori nekusashandisa mari zvine mwero dzavari kupomerwa dziri kuongororwa. Komiti inoona nezvekufambiswa kwemabasa muTajamuka yaita musangano muHarare neMuvhuro apo yaumba komiti ichaongorora nyaya dziri kupomerwa VaMkwananzi. VaGift Ostallos Siziba ndivo vacbata chinzvimbo chemutauriri wechikwata ichi. VaSiziba vaudza Studio 7 kuti nyaya dzaVaMkwananzi dzakatanga kubuda pamadandemutande mazuva apfuura uye komiti yadomwa iyi ichaunganidza humbowo isati yapa pfungwa dzayo kuti zvingaitwe. Zvichitevera zvainyorwa nekutaurwa pamadandemutande nedzimwe nyaya dzavaipomerwa, VaMkwananzi vakazivisa nezuro manheru kuti vainge vave kumbosuduruka kuti vagadzirise nyaya iyi. Pane zvizvarwa zveZimbabwe zvinoti zvaibatsira Tajamuka nemari zvave kupomera VaMkwananzi mhosva yehuwori pamwe nekusashandisa mari zvine mwero. Hatina kukwanisa kutaura naVaMkwananzi kuti tinzwe divi ravo panyaya iyi sezvo vange vasiri kudaira mbozhanhare yavo. Asi vachinyora padandemutande, VaMkhwananzi vakati vari kumbomira kuita mutauriri wesangano iri zvichitevera kupomerwa kwavari kuitwa nyaya nemunhu wavati anonzi Fadziso Doyce nee Jena, kuitira kuti zita ravo risikanganise mafambiro ezvinhu muTajamuka. Munyori mukuru weMDC – T Youth Assembly mudunhu reHarare, VaDenford Ngadziore, vaudza Studio 7 kuti senhengo dzeTajamuka/Sesijikile, zvaitikika izvi hazvifaniri kudzorera basa rechikwata ichi kumashure. Vati chikwata ichi chine nhengo dzakawanda uye dzinofanira kuenderera mberi nebasa. Munyori mukuru musangano revadzidzi vemuzvikoro zvepamusoro, reZimbabwe National Students Unions, VaMakomborero Haruzivishe, vaudza Studio7 kuti zvaitika muTajamuka/Sesijikile zvakakosha uye zvinoratidza kuti kana paita nyaya, dzinofanira kuongororwa, zvisinei kuti ndiani anenge aidziita. Vati ZINASU yakapinda muTajamuka/Sesijikile nekuti vanotsigira zvinorwirwa nesangano iri. Chikwata cheTajamuka/Sesijikile icho chinove mubatanidzwa wemasangano evechidiki anorwira kodzero dzevanhu pamwe nevechidiki kubva kumapato anopikisa chakaumbwa gore rapfuura. Chikwata ichi chinorwira kuti munyika muve nehutongi hwejekerere pamwe nekuti vanhu vagare zvakanaka.	https://www.voashona.com/a/zimbabwe-tajamuka-mkhwananzi-steps-down/4053018.html
politics	Mutungamiri weEquatorial Guinea, VaNguema, Votarisirwa Kusangana naVaMugabe	Mutungamiri wenyika yeEquatorial Guinea VaTheodoro Obiang Nguema Mbasogo vakasangana nemutungamiri wenyika VaEmmerson Mnangagwa pavakazeya nyaya dzekusimbaradza kudyidyana pakati peZimbabwe nehurumende yekuMalabo. Vachitaura nevatori venhau paState House nezuro manheru mushure memusangano wavakaita nemutungamiri weEquatorial Guinea, VaTheodoro Obiang Nguema Mbasogo, mutungamiri wenyika VaEmmerson Mnangagwa vakati hapana zvitsva zvavakazeya naVaMbasogo munhaurirano dzavakaita kunze kwekungosimbaradza hukama hwagara huripo pakati peZimbabwe neEquatorial Guinea vasati vatora matomhu kubva kune vaimbova mutungamiri wenyika VaRobert Mugabe. VaMbasogo vakaudzawo vatori venhau kuti kudyidzana pakati peZimbabwe nehurumende yavo kucharamba kuchienderera mberi zvisinei nekuti Zimbabwe yave nemutungamiri mutsva. VaMbasogo, avo vaitaura vachiturikirwa, vakati hurumende yavo iri kutsigira zvirongwa zviri kuitwa naVaMnangagwa zvakanangana nebudiriro yenyika. Vachiturikirwa, VaNguema vakati parwendo rwuno vakanga vasina zvitsva zvavakauya kuzotaura asi kungosimbaradza kudyidzana kwagara kwagara kuripo kuitira kuti vasimudzire nyika dzavo dzose dziri mbiri. Zvichakadai, VaMbasogo vakatarisirwa kuita musangano naVaMugabe, avo vavaidyidzana navo zvikuru vasati vatorerwa masimba ehutongi naVaMnangagwa zvakakonzera kuti pasave nekuwirana pakati paVaMugabe naVaMnangagwa. Musangano uyu wakatarisirwa kuitirwa kumba kwaVaMugabe kuBlue Roof kuBorrowdale mangwanani ano. Zvichakadai, vane ruzivo nezviri kuitika mukushanya kwemutungamiri weEquatorial Guinea vanoti VaMbasogo vatumwa nemashoko kuna VaMugabe abva kuna VaMnangagwa ane chekuita nekuti VaMugabe naVaMnangagwa vayanane pakubvutirana kwavakaita masimba. Asi imwe nyanzvi munyaya dzezvematongerwo enyika, VaMalvern Mkudu, avo vanoshanda vakazvimirira, vanoti havaone VaMbasogo vachikwanisa kuita mutongi gava pakati pevaviri ava. VaMugabe naVaMbasogo vane hushamwari hunobvira kure uye VaMbasogo vakambobatsirwa naVaMugabe masoja emuno paakabata ndege yaiva nevanhu vainge vakatakura zvombo zvekunopidigurisa hurumende yaVaNguema kuMalabo. Izvi zvatsinhirwawo neimwe nyanzvi munyaya dzezvematongerwo enyika uye vachishanda nesangano reRevolutionary Research Institute of Zimbabwe, VaTjenesani Ntungagwa. Vapedza kusangana naVaMugabe, VaMbasogo vakatarisirwa kusangana zvakare naVaMnangagwa vasati vaoneka kudzokera kunyika kwavo nhasi wakare. Kupinda munyika kwakaita VaMbasogo nezuro kwakananganawo nekusvitsa chidimbu chepakati chegore kubva pakagadzwa VaMnangagwa semutungamiri wenyika munaMbudzi gore rapera. No media source currently available 	https://www.voashona.com/a/zimbabwe-equatorial-guinea-nguema-visit/4409333.html
politics	VaChiwenga Vovimbisa Kusimudzira Nzvimbo yeArcadia Vachiti Yakasarira Zvikuru	Vakafanobata chigaro chemutungamiri wenyika, VaConstantino Chiwenga, vanoti hurumende iri kuronga zvekudzosa dhora remuZimbabwe senzira yekuedza kupedza dambudziko rekushaikwa kwemari munyika. Vachitaura nevatsigiri veZanu PF pamusangano waitirwa paArcadia Community Hall muno muHarare, VaChiwenga vati hurumende ine hurongwa hwekudzosa dhora remuZimbabwe senzira yekuedza kupedza dambudziko rekushayikwa kwemari. VaChiwenga vakurudzirawo vezvitoro kuti vabvume kutambira mhando dzemari yakaita seEcocash pamwe nekuti vashandise makadhi ekumabhanga. VaChiwenga vati kudzoswa kwedhora remuZimbabwe kuchaitwa zvichienderana nekusimuka kunenge kuchiita hupfumi hwenyika vakati zvinhu zvese zvinofanira kunge zvanakira veruzhinji muna 2025. Mumwe mutsigiri weZanu PF anga pamusangano uyu, Muzvare Susan Mapisa, vati pfungwa dzaVaChiwenga dzakanaka zvikuru sezvo mari yave kungowanikwa pamukoto. Asi mumwe mutsigiri weMDC inotungamirwa naVaNelson Chamisa, Muzvare Rebecca Masukume, vanogara muArcadia makare umo maitirwa musangano uyu, vati zvataurwa naVaChiwenga izvi hazvina musoro. VaChiwenga vavimbisa kuti hurumende ichaita kuti vanhu vose vanogara muArcadia vatariswe zvakafanana nevamwe veganda dema vachiti makaradhi mazhinji ari kuonekwa sema alien vakati vachaita kuti vapihwe zvitupa zvisina kunzi alien. Vatiwo nharaunda yeArcadia inofanira kusimudzirwa munyaya dzemigwagwa, nzvimbo dzekutandarira pamwe nekuita kuti zvikoro zvepamusoro kana kuti secondary zviwande munzvimbo iyi sezvo mune zviviri chete. Mumwe mugari wemuArcadia, Amai Anne Downward, vati hupenyu hwakavaomera zvekuti vari kuswera vachipemha. Asi VaChiwenga vati kana veruzhinji vakavhotera Zanu PF musarudzo dzemusi wa30 Chikunguru, zvinhu zvichavanakira. No media source currently available  	https://www.voashona.com/a/zimbabwe-vp-chiwenga-campaigns-in-arcadia/4461629.html
politics	VaRamaphosa Vokwikwidzana naAmai Nkosazana Dlamini Zuma Musarudzo yeMutungamiri weANC	Vanhu vakawanda vakateya nzeve dzavo kuSouth Africa kuti vanzwe zvichabuda musarudzo yehutungamiri hutsva hwebato reANC. Mutungamiri we ANC, VaJacob Zuma, havasi kukwikwidza sezvo bumbiro remitemo yebato risingavabvumidze kutungamira bato iri kwematemu anodarika maviri. Vari kukwikwidza chigaro chemutungamiri webato re ANC, ndiVaCyril Ramaphosa, vanova mutevedzeri wemutungamiri wenyika pari zvino, pamwe nevaimbove gurukota rezvekunze kwe South Africa, Amai Nkosazana Dlamini Zuma, avo vaimbove mudzimai wemutungamiri weSouth Africa, VaJacob Zuma. VaRamaphosa vakadomwa nemabhuranji chiuru chine mazana mana nemakumi matanhatu nemapfumbamwe, ukuwo Amai Dlamini-Zuma vakadomwawo nemabhuranji chiuru nemakumi mapfumbamwe nemana. Vanhu vari kuvhota musarudzo iyi vanosvika zviuru zvina nemazana manomwe. Vari kukwikwidza pachigaro chemutevedzeri wemutungamiri webato ndiVaDavid Mabuza, naMuzvare Lindiwe Sisulu. Vari kukwikwidza chigaro chasachigaro ndiVa Gwede Mantashe na Nathi Mthethwa, ukuwo VaSenzo Mchunu naVa Ace Magashule ndivo vari kukwikwidza chigaro chemunyori mukuru webato. Vari kuda chigaro chemubati wehomwe ndiVa Paul Mashatile, pamwe na Maite Nkoana Mashabane Hutungamiri hutsva hwe ANC huri kutarisirwa kuziviswa neMuvhuro. Bato reANC ndiro chete ratonga South Africa kubva nyika iyi yawana kuzvitonga muna 1994, apo muchakabvu VaNelson Mandela, vakavhoterwa semutungamiri wenyika muna 1994. Nyanzvi mune zvamatongerwo enyika, uye vari mukuru we Human Rights Watch kuchamhembe kweAfrica, Va Dehwa Mavhinga, vanoti pari zvino vanhu vese vakamirira kunzwa zvichabuda mukuverengwa kwemavhoti. No media source currently available 	https://www.voashona.com/a/zimbabwe-people-following-elction-in-south-africa-where-cyril-ramaphosa-is-contesting-against-nkosazana-dlamini-zuma/4168929.html
politics	Komisheni yaVaMothlante Yobvunzurudza Mapurisa neMauto nezveKuurayiwa kweVanhu	Komisheni iri kuongorora kupfurwa kwakaitwa vanhu muHarare musi wa 1 Nyamavhuvhu inoti kutanga neMuchuro kusvika Chipiri ichange yotanga kubvunzurudza mapurisa nemauto nezvekupfurwa kwakaitwa vanhu vatanhatu nemauto. Vamwe vevanhu ava vairatidzira kunonoka kubuda kwezvainge zvabuda musarudzo vamwe vachingozvifambira havo. Mutungamiri wenyika VaEmmerson Mnangagwa ndivo vakadoma komiti iyi uye sachigaro wayo ndiVaKgalema Mothlante vaive mutungamiri wenyika yeSouth Africa. Mumwe komishina Muzvinafundo Lovemore Madhuku vanoti vakaona zvakakodzera vachabvunzawo vatungamiri venyika nezvenyaya iyi.  No media source currently available 	https://www.voashona.com/a/komisheni-yavamothlante-yobvunzurudza-mapurisa-nemauto-nezvekuurayiwa-kwevanhu/4653812.html
politics	Mubatanidzwa weMDC Alliance Unoita Musangano Wekutanga muHarare	Mubatanidzwa wemapato anopikisa weMDC Alliance, waita musangano wawo wekutanga mumusha weEpworth muHarare, uyo unonzi wapindwa nemazana evatsigiri vemapato ari mumubatanidzwa uyu. Mumwe wevatungamiri vemapato ari mumubatanidzwa, VaJacob Ngarivhume vanoti vatora mukana uyu kutsanangurira vatsigiri vavo vapinda mumusangano uyu pamusoro pehurongwa hwemubatanidzwa wakatarisana nesarudzo dzegore rino. Vangarivhume vanoti nyaya huru yavaudza vatsigiri vavo ndeyekuvandudzwa kunofanirwa kuitwa mitemo ine chekuita nesarudzo idzo sarudzo dzisati dzaitwa. VaNgarivhume vanoti zvavanyunyuta nazvo nedezvekusachinja maitiro kweZanu PF muzvinhu zvakaita sekuwaniswa kwemapato ose mikana yakaenzana panhepfenyuro dzehurumende. “Saka tati isusu zvimwe zvezvinhu zvatichagara tichipusha, kana kuti tichirwa kuti tiite hondo yekuti zvinhu izvozvo zvirongeke, zvigadzirisike,” vanodaro VaNgarivhume. Musangano uyu unonzi wapindwa nevatungamiri vemapato ari muMDC Alliance ose kunze kwemutungamiri weMDC, VaMorgan Tsvangirai, avo vanonzi vanga vakamirirwa nevatevedzeri vavo VaElias Mudzuri naVaNelson Chamisa. Mutungamiri werimwe bato reMDC, VaWelshman Ncube vanonzi havanawo kukwanisa kunge vari pamusangano uyu, asi vachinzi vanga vakamirirwawo nemutevedzeri wavo, VaEdwin Mushoriwa. VaTsvangirai ndivo vachamirira mubatanidzwa weMDC Alliance musarudzo dzemutungamiri wenyika. No media source currently available 	https://www.voashona.com/a/zimbabwe-mdc-alliance-rally-ngarivhume/4217524.html
politics	Mutungamiri weAmerica, VaJoe Biden, Vove Pakati peVatungamiri veDzimwe Nyika Vari KuBritain paKuvigwa kwaMambokadzi Elizabeth Vepiri	Mutungamiri wenyika yeAmerica VaJoe Biden nemudzimai wavo Amai Jill Biden vari muLondon kurufu rwaMambokadzi Elizabeth Vepiri, avo vari kutarisirwa kuradzikwa nhasi kuKing George VI Memorial Chapel. VaBiden, avo vakasvika kuBritain neMugovera, nezuro vanyorawo mashoko avo enyaradzo mubhuku rekuchema Mambokadzi. VaBiden ndemumwe wevatungamiri venyika dzakawanda vachange vari parufu rwaMambokadzi Elizabeth Vepiri pamwe nemadzimabo anobvawo kunyika dzakasiyanasiyana. Mutungamiri wenyika VaEmmerson Mnangagwa vari kumirirwa kurufu urwu negurukota rezvekudyidzana nedzimwe nyika, VaFrederick Shava, sezvo ivo VaMnangagwa vari kutarisirwa kunge vachienda kuNew York svondo rino kumusangano weUnited Nations Genreal Assembly, UNGA. Chizvarwa cheZimbabwe chiri muBritain, Doctor Simba Mavaza, vanoti kuvepo kwaVaBiden kurufu rwaMambokadzi Elizabeth Vepiri pamwe nekuradzikwa kwavo zvinoratidza kukosha kwehukama hwaivepo pakati paMambokadzi neAmerica, uye kudyidza kweBritain neAmerica. No media source currently available 	https://www.voashona.com/a/6753091.html
politics	VaTsvangirai Vanoti Vachaongorora Mhirizhonga Yakaitika Paivigwa VaMahlangu	Mutungamiri webato reMovement for Democratic Change, MDC, VaMorgan Tsvangirai, vanoti bato ravo richaongorora nyaya yekuti pane vamwe vechidiki vebato ravo vakanganisa kuvigwa kwemumiriri weNkulumane muparamende, VaThamsanqa Mahlangu, neMugovera. Vachitaura kekutanga nezvenyaya iyi, VaTsvangirai vaudza Studio 7 kuti pane mashoko ekuti vamwe vakuru vemusangano vakatengera vechidiki doro kuti varwisane. Asi VaTsvangirai vati chikuru chakaita kuti vasaenda kumarinda eLady Stanley kunoviga mufi inyaya yekuti paive nekunetsana kwakanyanya mumhuri. Kunetsana uku kwakapa kuti VaMhlangu vachemerwe kudzimba nhatu. Pakuvigwa kwavo dzimwe hama dzainge dzisipo. Kunze kwekunetsana kwemhuri, painge paine kukandirana makobvu nematete pakati pevechidiki veMDC vanobva kuNkulumane nekuLuveve. Kuratidza kuti zvinhu zvakaita manyama amire merongo mubato iri, mutauriri webato, VaObert Gutu, vakaburitsa mashoko ekuti chikuru change chapa kuti VaTsvangirai nevamwe vakutu vebato vasaende kumarinda inyaya yekunetsana kwemhuri. Asi sachigaro webato, VaLovemore Moyo, vakaburitsawo mashoko vachipikisana naVaGutu vachiti kusawirirana mubato kwainge kwapawo kuti zvinhu zviite manyama amire nerongo. No media source currently available 	https://www.voashona.com/a/zimbabwe-zvematongerwo-enyika/3004478.html
politics	Vechidiki veMDC Vanga Vari muHusungwa Vanopiwa Mukana weKubvisa Mari yeChibatiso	Vechidiki vaviri veMDC, vanoti VaMakomborero Haruzivishe naVaAllan Moyo, avo vanga vari muhusungwa kubva svondo rapera pavakasungwa vachinzi vakapinda mukuratidzira kusina mvumo, vapiwa mukana wekubhadhara mari yechibatiso kuitira kutongwa vachibva kudzimba dzavo. Vaviri ava vakatanga kupinda mudare neMugovera asi vakanzi vadzoke zvakare mudare neMuvhuro mushure mekunge vachuchisi vapikisa kuti vasapiwa mukana wekubhadhara mari yechibatiso vachiti vanogona kupara zvakare mhaka dzavari kupomerwa kana kukundikana kuzodzoka kudare. Gweta ravo, VaObey Shava veZimbabwe Lawyers for Human Rights, vanoti vaviri ava vabhadhariswa mari inoita chiuru chemadhora emari yemunyika pamunhu, uye vanzi vasavhiringidza vafakazi, vagare pakero dzavapa kudare, pamwe nekuzviratidza kumapurisa kaviri pasvondo. VaShava vanoti VaHaruzivishe naVaMoyo, avo vari kuramba mhosva iyi, vanzi vagodzoka kudare musi wa 09 Kurume, unove mwedzi unoya. VaHaruzivishe naVaMoyo vakasungwa pamwechete nevamwe vechidiki makumi matatu nevana vachipomerwa mhosva yekupinda mukuratidzira kwakarongwa nevechidiki veMDC neChitatu chapfuura, asi vamwe makumi makumi maviri nevaviri vakazoregwa vachienda vasina mhosva dzavakapomerwa. VaShava vanoti semagweta anorwira kodzero dzevanhu, vari kushushikana zvikuru nehuwandu hwevanhu vari kusungwa zvisina shumo, vavanoti vari kutyorerwa kodzero dzavo nehurumende. No media source currently available 	https://www.voashona.com/a/zimbabwe-mdc-court-bail-makomborero-haruzivishe-obey-shava/5301340.html
politics	VaChamisa Voshuvira Zimbabwe Zuva Rakanaka Ichicherechedza Kusvitsa Makore Makumi Mana Ichizvitonga	Mutungamiri weMDC, Va Nelson Chamisa, vatumira mashoko avo kuruzhinji rwevanhu vemuZimbabwe vachivakorokotedza pakusvika kwaita Zimbabwe makore makumi mana yawana kuzvitonga. VaChamisa vati vari kuziva kushupika kuri kuita veruzhinji munyika panguva iyo nyika yakatarisana nedambudziko rechirwere Coronavirus, uye vachimanikidzwa kugara mudzimba senzira yekudzivirira kupararira kwechirwere ichi, icho chabata vanhu makumi maviri nevana muZimbabwe, uye kuuraya vanhu vatatu. Chirwere ichi chabata vanhu vanodarika mamiriyoni maviri nemazana maviri nemakumi mapfumbamwe ezviuru, uye kuuraya vanhu vanodarika zviuru zana nemakumi mashanu nezvinomwe. VaChamisa vati zvakakosha kuti nyika itarise kwayakabva, uye zvakaitika mumakore makumi mana apfuura, senzira yekuvaka hwaro hweremangwana renyika. Vati mumakore apfuura aya, pane zvakawanda zvakaitwa munyaya dzekugadzirisa zvaikanganiswa. Asi vati zvinhu zvinosuwisa kuti nyika yakaona kupondwa kwevanhu vanodarika makumi maviri ezviuru kumatunhu e Matabeleland ne Midlands, munguva yeGukurahundi. VaChamisa vatiwo vanhu vakawanda vakatyorerwa kodzero dzavo munguva yeMurambatsvina, uye musarudzo dzakaitwa muna 2008, idzo dzakaona ropa revanhu vakawanda richideurwa. VaChamisa varatidzawo kushushikana nehuori hwavati huri kuitika munyika, uhwo vati huri kuparadza hupfumi hwenyika. VaChamisa vati shuviro yavo ndeyekuti muZimbabwe muve nepfungwa yakanangana nekusimudzira hupenyu hwemunhu wese, muve nesarudzo dzinoitwa zvisina kupikisana mukati. VaChamisa vatora mukana uyu kuenzanisa kukosha kwemakore makumi mana nezviri mubhaibheri zvinobata makore mana akaitika akaratidza kusimuka kwevana veIsrael mushure mekushupika kwemakore akawanda vari kunze kwenzvimbo yavo yechipikirwa kwemakore makumi mana. Bhaibheri rinoratidza kuti chinangwa chaMwari chaive chekuti vana veIsrael vatore nyika yavo yavakanga vavimbiswa mukati memazuva, asi izvi zvinonzi zvakazotora makore makumi mana kuti zviitike. Mutungamiri veMDC vatiwo zvisineyi nematambudziko akatarisina neveruzhinji panguva ino, vanoshuvira zororo rakanaka renyika vanhu vachicherechedza kusvika kwavaita makore makumi mana nyika yawana kuzvitonga muna 1980. No media source currently available 	https://www.voashona.com/a/mdc-president-chamisa-sents-message-of-hope-to-zimbabwe-as-it-observes-40th-annivesary/5378041.html
politics	VaChamisa Vanoti Kutadza Kutungamira Kwapa Kuti Africa Isarire Shure	Mutungamiri webato guru rinopikisa reMDC Alliance VaNelson Chamisa vanoti nyaya yekutadza kutungamirwa kwenyika yapa kuti nyika dzemuAfrica dzitadze kuzadzikisa tarisiro yemagamba akaita savanamuchakabvu, Kwame Nkrumah, Julius Nyerere nevamwe vakatungamira mukurwisa hutongi hwevasveta simba. VaChamisa vataura mashoko ayo kuStudio 7 pazuva rekupemberera kuumbwa kwesangano remubatanidzwa wenyika dzemuAfrica weOrganization of African Unity rave kuzivikanwa nekuti African Union. Vati kuti Africa ikwanise kubudirira, inofanira kuve nehutongo hwejekerere ichiremekedza kodzero dzevanhu kwete kuti mauto apote achitungamira nyaya dzezvematongerwo enyika. VaChamisa vatiwo zvakakosha kuti nyika dzemuAfrica dzigare pasi dzione kuti dzingagadzirise sei matambudziko aunza hurombo mudunhu rine zviwanikwa nezvimwe zvinokwanisa kusimudzira magariro evanhu kana vachitaura nezwi rimwe chete. No media source currently available  	https://www.voashona.com/a/vachamisa-vanoti-kutadza-kutungamira-kwapa-kuti-africa-isarire-shure/5435048.html
politics	VaMnangagwa Vanodzinga Gurukota reMhando dzeMoto, VaFortune Chasi, Vachiti Vatadza Kuita Basa Ravo	Mutungamiriri wenyika, VaEmmerson Mnangagwa, vadzinga basa vanga vari gurukota rinoona nezvemando dzemoto, VaFortune Chasi, vachiti havasi kuita basa ravo sezvavanga vachitarisira. Mumagwaro abudiswa nemunyori mukuru mudare remakurukota, Doctor Misheck Sibanda, VaMnangagwa vati vamisa VaChasi basa nekuti vange vasisiri kubata basa ravo sezvinotarisirwa nehurumende. VaMnangagwa vadoma mumiriri weMuzarabani North mudare reparamende, VaSoda Zhemu, segurukota idzva rezvemhando dzemoto. Kudzingwa basa kwaVaChasi kunoteverawo kumbomiswa basa kwakaitwa sachigaro webhodhi reZESA, VaSydney Gata, pamwe nenhengo dzese dzebhodhi reZesa vachipomerwa nyaya dzehuori. Pavakabvisa bhodhi reZesa, VaMnangagwa vakati komishini inoona nezvehuori iongorore nyaya dzehuori mukambani yeZesa. Panga paine kutatsurana pakati paVaGata naVaChasi. VaChasi vakambenge vambomisa VaGata basa avo vakaramba kutambira izvi vachiti mutungamiriri wenyika akavadoma pabasa iri, ndivo voga vaigona kuvamisa basa. Nyanzvi mune zvehupfumi vachishanda vakazvimirira, VaMasimba Kuchera, vati vakatyamadzwa nekumiswa basa kwaVaChasi vachiti vange vachivaona semunhu anga ari kugona basa. Vatiwo vanoona sekuti VaChasi vagurisirwa panzira basa rekuedza kugadzirisa huori kukambani yeZESA. Mumwe mutori wenhau webepa repadandemutande reZimbabwe Morning Post, Elias Mambo, uyo akanyora nyaya dzakawanda dzehuori kukambani yeZESA, atiwo anoona sekuti hurumende yarasikirwa nekumisa VaChasi basa. Mambo ati kunetsana kwaVaChasi naVaGata munyaya yekuedza kupedza huori kunogona kuve kwakonzera kumiswa kwavo basa. Vamwewo pamadandemutande akasiyana siyana vatiwo havanzwisisi kuti sei VaChasi vamiswa basa vachiti zvinhu zvange zvave nani munyaya dzekuwanikwa kwemagetsi kwemagetsi munyika. Asi mumwe muongorori wezvematongerwo enyika, VaJoy Mabhenge, vaudza Studio7 kuti kunyange hazvo zvisina kujeka mumagwaro ehurumende kuti sei VaChasi vamiswa basa, vati kana zviine chekuita nekurwisa huori hapana chakaipa. VaMnangagwa vadomawo Dr Anxious Jongwe Masuka kuti vave gurukota rezvekurima mushure mekufa neCOVID-19 kwaVaPerrence Shiri mwedzi wapera. VaMasuka vange vari mukuru we Zimbabwe Agricultural Society, uye vanzi vane hunyanzvi munyaya dzekurima zvichitevera kushanda kwavakaita muzvinzvimbo zvakasiyana siyana zvinosanganisira kurimwa kwefodya. VaChasi vava gurukota rechitatu kudzingwa basa naVaMnangagwa zvichitevera kudzingwa basa kwaVaObadiah Moyo mwedzi wapera vachipomerwa mhosva yekuita zvehuori, uye Amai Prisca Mupfumira gore rapera. No media source currently available 	https://www.voashona.com/a/zimbabwe-president-fires-energy-minister-fortune-chasi/5544173.html
politics	Build Zimbabwe Alliance Inoti Haisi Kuzobatana neMamwe Mapato Musarudzo	Mutungamiri webato rinopikisa reBuild Zimbabwe Alliance, BZA, Doctor Noah Manyika, vanoti bato ravo harina kubatana nemamwe mapato anopikisa kana kupinda mumibatanidzwa iripo nekuti hazvisi kuoneka kuti mapato aya akamirirei uye kuti gwara nezvinangwa zvavo ndezvipi. VaManyika vanoti bato ravo ndiro rega rine gwara uye ndiro rakatanga kubudisa gwaro regwara nevimbiso yaro kuvanhu izvo zvavanoti zvave kutevedzerwa nemamwe mapato. VaManyika vanoti chinangwa chebato ravo ndechekukwikwidza munzvimbo dzese dzeparamende, seneti nekanzuru. “Mukatarisa ‘manifesto’ yedu, muchaona kuti zvakasiyana nezvinoda kuitwa nemamwe mapato. Tinotaura isu kuti tichabvisa mamwe mapazi ehurumende aripo akawanda wanda asina basa raarikuita, akangosikirwa chete kuti shamwari dzevanhu varikutungamira vawane mabasa; tinoabvisa iwayo, toita mapazi ehurumende gumi nemashanu chete,” VaManyika vaudza Studio7. Kunyange hazvo VaManyika vasiri kuda kupinda musarudzo vakabatana nemamwe mapato, nyanzvi munyaya dzematongerwo enyika dzinoti mapato anopikisa anofanirwa kubatana kuitira kuti akunde Zanu PF zvine mutsindo. No media source currently available   	https://www.voashona.com/a/zimbabwe-build-zimbabwe-alliance-says-it-will-not-join-an-alliance-with-other-parties-noah-manyika/4393528.html
politics	VaBiti, Vakuru veZCTU Vomiswa Pamberi peMatare	Vaimbova gurukota rezvemari VaTendai Biti vanova mutevedzeri wasachigaro mubato reMDC vari kutarisirwa mudare repamusoro nhasi vachikumbira kuti dare iri rimbovapa gwaro ravo rekufambisa kuti vaende kunorapwa kuSouth Africa. Izvi zvinotevera mutongo wamejastiriti VaFrancis Mapfumo wekuramba kuvapa gwaro iri mukupera kwemwedzi wapera vachityira kuti vanogona kuzotadza kudzoka. VaBiti vari kupomerwa mhosva yekutyora mutemo wesarudzo vachinzi vakaburitsa zvakabuda musarudzo zvisati zvaziviswa.Asi vari kuramba mhosva iyi. Zvichakadaro, vamwe vatungamiri vevashandi uye nhengo dzesangano reZimbabwe Congress of Trade Unions vakasungwa nezuro vari kutarisirwa kumiswa pamberi pedare redzimhosva nhasi zvekare vachipomerwa mhosva yekuda kukonzera kusagadzikana kana kuti “disorderly conduct.” Vakasungwa vanosanganisa mutungamiri weZCTU VaPeter Mutasa, munyori mukuru wesangano iri VaJaphet Moyo nedzimwe nhengo dzavo. VaBiti neveZCTU ava vari kumiririrwa nemagweta eZimbabwe Lawyers for Human Rights kana kuti ZLHR. Mutauriri weZLHR VaKumbirai Mafunda vati vane chivimbo chekuti vachawana mitongo inogutsa panyaya mbiri idzi. No media source currently available  	https://www.voashona.com/a/vabiti-vakuru-vezctu-vomiswa-pamberi-pematare/4610395.html
politics	Mutungamiri weMDC-T, VaMwonzora, Votarisirwa Kuita Musangano kuZimbabwe Grounds neVatsigiri Vavo neSvondo	Mutungamiri wechimwe chikwata che MDC-T, VaDouglas Mwonzora, vari kutarisirwa neSvondo kuita musangano mukuru munhandare yeZimbabwe Grounds mumusha weHighfields wekutsvagira nhengo dzavo rutsigiro pamberi pesarudzo dzema by-election dziri kuitwa mwedzi uno. Mutauriri waVaMwonzora, VaLloyd Damba, vanoti vanotarisira kuti vatsigiri vavo vachabuda nehuwandu hwavo kuenda kumusangano uyu, vachiti havatarisire kuti vangarambidzwa nemapurisa kuunga sezvakamboitika kuEpworth. Panyaya yekuti vanotarisira vanhu vakawanda here misangano yanga ichimboitwa naVaMwonzora yaipindwa nevanhu vashomashoma, vadamba vanoti vanhu havafanirwi kufananidza misangano yaiitirwa mudzimba nemuzvikoro nemusangano mukuru we rally, sezvo zvakatosiyana zvachose. No media source currently available 	https://www.voashona.com/a/6482272.html
politics	VaMwonzora naVaMangwana Vokakazadzana neNyaya yeNhaurirano Pakati paVaMnangagwa naVaChamisa	Kubva zvatorwa mhiko nemutungamiri wenyika, VaEmmerson Mnangagwa, musi wa26 Nyamavhuvhu, Zimbabwe yaramba yakatarisana nematambudziko makukutu munyaya dzezvehupfumi nematongerwo enyika. Kuoma kwezvinhu uku kwava kupa kuti vakawanda munyika vakurudzire hurumende nemapato anopikisa kuti vataurirane. Iyi ndiyo kurudziro iri kupihwawo nenyika dzakabudirira dzakaita seAmerica neBritain kuti munyika muve nekugadzikana. VaMnangagwa vakambovimbisa kuti vachaumba hofisi yemukuru webato rinopikisa mudare reparamende asi kusvika pari zvino hapana chati chabuda sezvo zvichinzi Zanu-PF neMDC ave makara asionane. VaMnangagwa vanoti havasi kuda zvekuumba hurumende yemubatanidzwa sezvakamboitwa pakawama nyika kuzvitonga kuzere muna 1980 uye kushanda pamwe kwebato rePF-Zapu neMDC VaMugabe vachiri panyanga. Asi munyori mukuru muMDC VaDouglas Mwonzora vanoti naivo havadi hurumende yemubatanidzwa asi hurumende inombobata matomu zvinhu zvichigadziriswa. Asi munyori muMDC, VaMunyaradzi Paul Mangwana vanoti MDC kana ichida nhaurirano inofanira kutanga yatenda kuti VaMnangagwa ndivo vakakunda musarudzo. No media source currently available  	https://www.voashona.com/a/vamwonzora-navamangwana-vokakazadzana-nenyaya-yenhaurirano-pakati-pavamnangagwa-navachamisa/4709791.html
politics	Zanu PF Yoyambira Vanoda Kuratidzira	Zanu PF inoti inomira nemashoko akataurwa nemutungamiri wayo, VaEmmerson Mnangagwa, pamusangano wakaitwa nemusi weChishanu mudare rePolitburo yebato iri. VaMnangagwa, avo vanove zvakare mutungamiri wenyika, vakayambira masangano evashandi, machechi, nemasangano akazvimirira, kuti anangane nemabasa awo ari pamutemo, kwete kupindira mune zvematongerwo enyika. VaMangagwa vakatiwo vanozviziva kuti masangano aya ari kushanda nemapato anopikisa muda kuvhiringidza mashandiro ehurumende yavo. Mashoko aya atsinhirwa nemushandi mukuru anoona nezvekuburitswa kwemashoko muZanu PF, VaTafadzwa Mugwadi, avo vanoti ichokwadi kuti masangano akazvimirira aya ava kuita zvematongerwo enyika achisiya basa rekuchengetedza kodzero dzevashandi. VaMugwadi vanoti hurumende inozviziva kuti masangano aya ari kuda kuratidzira zvisiri pamutemo, uye mapurisa achange achiita basa rawo nemazvo mukuona kuti hapana anobvumidzwa kutyora mitemo yenyika munguva ino yeCovid-19. VaMugwadi vatiwo sangano guru reZimbabwe Congress of Trade Unions, ZCTU, riri kuita zvematongerwo enyika. Vati mutungamiri weZCTU, VaPeter Mutasa, vakamboyedza kuyananisa vatungamiri veMDC vari kunetsana, izvo zvinoburitsa pachena kuti sangano iri rinodyidzana nemapato anopikisa hurumende. Studio7 haina kukwanisa kubata VaMutasa kanawo MDC kuti tinzwe divi ravo panyaya iyi. Asi mutungamiri weAmalgamated Rural Teachers Union of Zimbabwe, VaObert Masaraure, vanoti sevashandi vane kodzero dziri mubumbiro remitemo yenyika, vanoshushikana zvikuru nemashoko aVaMnangagwa. VaMasaraure vanoti vashandi havasi kuzofa vakanyarara kana hurumende ichitadza kugadzirisa nyaya dzemihoro yavo, uye vacharamba vachitaura zvinyunyuto zvavo. Asi VaMugwadi vati hurumende inonzwisisa zvikuru zvichemo zvevashandi ndosaka yakawedzera mihoro yevashandi vehurumende nezvikamu makumi mashanu kubva muzana, pamusoro pezvo, ikavapa zvakare madhora ekuAmerica makumi manomwe nemashanu semari yekubatsirikana munguva yekurwisa Covid-19. No media source currently available 	https://www.voashona.com/a/zanu-pf-warns-those-planning-to-demonstrate/5499128.html
politics	Zanu PF Inoita Sarudzo dzeKutsvaga Hutungamiri hweMatunhu	Sarudzo dzebato reZanu PF dzekutsvaga vatungamiriri vematunhu dzaitwa nhasi mumatunhu ose emunyika, uye zvizhinji zvabuda musarudzo idzi zvihaziviswa mangwana. Munzvimbo dzakawanda muHarare dzinosanganisira Mbare neHopley vanhu vatanga kuvhota mangwanani sezvange zvakarongwa. Asi kune dzimwe nzvimbo dzakaita seMufakose vanhu vatanga kuvhota panguva dzekuma3 masikati zvekuti kusvika pari zvino vachiri kuverenga zvabuda musarudzo. Amai Lisa Makoni, vanove sachigaro wemadzimai muMaurice Nyagumbo district kuHarare South Constituency, vaudza Studio7 kuti sarudzo dzafamba zvakanaka munzvimbo mavo. Vachitaura mushure mekuvhota paStodart Hall kuMbare, mutevedzeri weWomen’s League muMbare 1 District, Ambuya Garise, vati sarudzo dzekutsvaga hutungamiriri hutsva hwedunhu ravo dzafamba zvakanaka kunyange hazvo pange paine vakawanda vari kuda zvigaro. Vamwewo ambuya vaudza Studio 7 kuti vanofara kuti sarudzo dzabuda zvakanaka uye vati vachagara paStodart Hall kudzamara zvabuda musarudzo zvaziviswa. Murongi wemisangano muZanu PF, VaMike Bimha, vati zvichemo zvavange vanzwa kusvika pari zvino ndezvekuti kune dzimwe nzvimbo vanhu vanooka kutanga kuvhota. Vati vange vakamirira kunzwa zvizere kubva kumatunhu ese munyika. VaBimha vatiwo vanotarisira kuti kuverengwa kwemavhoti kunopera mangwana. Kunyange hazvo sarudzo idzi dzichinzi dzafamba zvakanaka, vamwe vakabuda musarudzo idzi vati vaityityidzirwa. VaaLazarus Dokora vekuMashonaland Centra vanoti vakabuda musarudzo idzi sezvo zvinhu zvanga zvisina kumira zvakanaka. Nhasi, VaAbia Mujere vazivisa kuti havachapinda musarudzo, asi havana kupa zvikonzero zvakati tsvikiti. KuMashonaland East, VaOzias Bvute, vakarambidzwa kukukwidza zvisina tsarukano kunyange hazvo zita ravo raimbenge ratambirwa nePolitiburo. VaBimha vaudza Studio 7 kuti vanenge vatyityidzirwa vanofanira kumhan’ara kubato kuti vanenge vaita izvi vatorerwe matanho. Mune makwikwi anotyisa muZanu PF zvekuti pamatunhu ese munyika, VaLarry Mavhima, ndivo vega vakashaya anovakwikwidza pachinzvimbo chasachigaro wedunhu reMidlands. MuHarare mune vanhu vashanu vari kuda chigaro ichi vanoti, VaChris Chuchu, VaGoodwills Masimirembwa,VaGodwin Gomwe, VaJason Pasade naVaBoniface Karoro. No media source currently available 	https://www.voashona.com/a/zimbabwe-ruling-party-goes-for-provincial-elections/6372894.html
politics	Vanoongorora Sarudzo Vorumbidza Mafambisirwo Aitwa Sarudzo muKenya	Zvizvarwa zveKenya zvapinda musarudzo idzo dzinonzi nevanoongorora mafambisirwo esarudzo dzaitwa murunyararo kunyange hazvo dzanonoka kutanga mune mamwe matunhu nekuda kwedambudziko nemichina yekuvhotesa. Zvigaro zvanga zvichivhoterwa zvinoti chemutungamiri wenyika, nhengo dzeparamende, maseneta, magavhuna pamwe nevatungamiri vematunhu. Musarudzo yemutungamiri wenyika, makwikwi makuru anonzi ari pakati pemutevedzeri wemutungamiri wenyika, VaWilliam Ruto nevakambove mutungamiri wehurumende, VaRaila Odinga, avo vari kutsigirwa zvakanyanya nemutungamiri wenyika, VaUhuru Kenyatta. Sarudzo dzemuKenya idzi dzapawo mukana kuzvizvarwa zvenyika iyi zviri kumhiri kwemakungwa kuti zvikwanise kuvhota kekutanga munhoroondo yenyika iyi zviri munyika dzazvigere, kuchitiwo mukana wepiri kune vari kunze kwenyika asi vari muAfrica. Zvizvarwa zveKenya zviri munyika gumi nembiri dzinoti Canada, United Arab Emirates, United Kingdom, America, Qatar, South Africa, Germany, Rwanda, Burundi, Uganda, Tanzania neSouth Sudan zvakwanisa kunge zvichipinda musarudzo idzi. Vamwe vawaniswawo mukana wekuvhota kekutanga imhuri yeVaShona iri muKenya, iyo yakawaniswa magwaro ekuti vave zvizvarwa zvenyika iyi. Vamiriri vemasangano anorwira kodzero dzevanhu pamwe neanoona nezvesarudzo muZimbabwe uye vemapato ezvematongerwo enyika varikowo kuKenya uko vanga vachiongorora sarudzo idzi. Mumwe wevariko ndisachigaro veZimbabwe Election Support Network, VaAndrew Makoni, avo vanoti vagutsikana nemafambisirwo aitwa sarudzo nesangano rinotungamira sarudzo munyika iyi reIndependent Electoral and Boundaries Commission (IEBC), vachiti raratidza kurongeka, zvinokwanisa kudzidzwawo neZimbabwe Electoral Commission. VaMakoni vatiwo wafadzwa nekuona kuti mauto nemapurisa anga ari munzvimbo dzanga dzichivhoterwa haana kukanganisa kana kupindira mumafambisirwo esarudzo idzi. Zvichabuda musarudzo zvinotarisirwa kutanga kuziviswa neChitatu. Vanhu vanosvika mamiriyoni makumi maviri nemaviri vanonzi ndivo vakanga vakanyoresa kuvhora musarudzo dzemuKenya idzi. No media source currently available 	https://www.voashona.com/a/6694723.html
politics	Manifesito yeMDC Alliance Yovimbisa Mabasa neHupfumi Hwakanaka Kana Yotonga	MDC Alliance yaparura gwaro raichatevedza pakuvandudza hupfumi hwenyika pamwe nehupenyu hweveruzhinji kana VaNelson Chamisa vakasarudzwakutungamira nyika musarudzo dzemwedzi unouya. Vachitaura pakuparurwa kwegwaro iri iro ravari kudaidza kuti Sustainable and Modernisation Agenda for Real Transformation, kana kuti SMART, VaChamisa vati veruzhinji vacharohwa nembovha yemufaro munyika kana veruzhinji vakavavhotera kuve mutungamiri wenyika musarudzo dzegore rino. VaChamisa vatiwo gwaro ravo reSMART rine mhinduro dzose dzinodikanwa mukugadzirisa hupfumi hwenyika pamwe nekudyidzana nedzimwe nyika vakati kana vakasarudzwa kuve mutungamiri wenyika, hurumende yavo ichatsvaga hushamwari nenyika dzakabudirira uye vachaita zvose zvinodiwa kuti hupfumi hwenyika husimukire zvavati zvinozobatsira mukusimudzirwa kwehupenyu hweveruzhinji munyika. Vachitaurawo pakuparurwa kwegwaro iri, vaimbova gurukota rezvemari uye vari mumwe wevatungamiri veMDC Alliance, VaTendai Biti, vati kana vakasarudzwa kuti vatungamirire nyika seMDC Alliance vachaita kuti vakatora minda vapihwe magwaro anoratidza kuti ndivo varidzi veminda, kana kuti ma title deeds, pamwe nekuripa vakatorerwa minda vachiti hapafanire kuve nerusaruraganda panyaya yekuti anowana munda munyika ndiyani. Vatiwo vachatsvaga kuti Zimbabwe ikanzurirwe zvikwereti zvayo kumasangano ekunze anokweretesa mari akaita seInternational Monetary Fund neWorld Bank. VaChamisa vatiwo kana vakapinda panyanga mwedzi unouya vachave nemakurukota ehurumende asingadarike gumi nemashanu vachiti zvakakokosha kugadzirisa migwagwa iri munyika, kuwanisa veruzhinji mabasa pamwe nekurwisana nehuori. Zvimwe zviri mugwaro raparurwa neMDC Alliance iri zvinobatawo nyaya dzekutevedzwa kwemutemo munyika, hutungamiri hwakatswasuka, kuwanisa madzimai pamwe neveruzhinji mikana yakaenzana uye kuremekedzwa kwekodzero dzevanhu. Imwe nyanzvi munyaya dzezvematongerwo enyika, VaEarnest Mudzengi, vati gwaro raparurwa neMDC Alliance nhasi riri kutaura neveruzhinji pamatambudziko avakatarisana nawo munyika pari zvino. Asi imwe nyanzvi munyaya dzezvehupfumi, VaRejoice Ngwenya, vati vanoona sekuti pane kakusawirirana pane zviri kutaurwa naVaChamisa naVaBiti sezvo VaBiti vachiti Zimbabwe inyika ine varombo vakawanda asi nekune rumwe rutivi VaChamisa vachiti Zimbabwe ine hupfumi hwakawanda asi chanetsa hutongi hweZanu PF hwavanoti hwakaondomora zvinhu zvakawanda munyika. Kuparurwa kwegwaro iri kwaitwa panguva iyo veZBC vanga vachibuditsa pachivhitivhiti zvose zvanga zvichiitika panguva iyoyo. MDC Alliance inowanzonyunyuta neZBC iyo yainoti inoda kupakurira veruzhinji zvinoitika kuZanu PF chete. Mutungamiri weMedia Institute of Southern Africa muZimbabwe, VaThabani Moyo, vanoti ZBC inofanira kugara ichiita zvakadai nguva dzose vachitiwo mutemo unoona nezvesarudzo unosungira ZBC nemamwe makambani enhau kuti apakurire veruzhinji zvinenge zvichiitwa nemapato ose kwete kuburitsa nhau dzakarerekera kudivi rimwe chete No media source currently available 	https://www.voashona.com/a/mdc-alliance-launches-manifesto-with-hopes-to-revive-industries-and-job-creation/4429051.html
politics	Hurumende Inoti Pane Vari Kuronga Kupidigura VaMnangagwa	Gurukota rinoona nezvemukati menyika VaCain Mathema vanoti mapurisa ave kugara akadzipakatira sezvo vachiti pane vari kuda kupidigura hurumende yemutungamiri wenyika VaEmmerson Mnangagwa kuburikidza nekuratidzira. Vatiwo pane vemasangano ekunze vari kuda kushanda nevemasangano akazvimirira kuronga kuratidzira munyika. VaMathema vaudza vatori venhau muHarare nhasi kuti hurumende haisi kuzopeta maoko ichirega vanhu vachiratidzira vachitungamirwa nevemapato anopikisa nevemasangano akazvimirira oga. No media source currently available Gurukota iri raramba kuti hurumende ndiyo iri kupa kuti zvinhu zvisagadzikana munyika nenyaya yemitemo yayo yapa kuti hupfumi huende kumawere. Vati zvirango zvavanoti zvakatemerwa nyika ndizvo zvapa kuti zvinhu zviite manyama amire nerongo. Vati zvakakokerwa neMDC uye vakayambira bato iri kuti risaratidzire risina mvumo yehurumende. Asi nyika dzakatemera Zimbabwe zvirango dzinoti zvakatemerwa vamwe vakuru venyika vanotonga nedemo. Mutungamiri wesangano reZimbabwe Yadzokoa/Mayibuye IZimbabwe Doctor Victor Chimhutu vati zviri kuitwa nehurumende zvekutadza kugadzirisa hupfumi ndizvo zviri kupa kuti zvinhu zvisagadzikana munyika. No media source currently available 	https://www.voashona.com/a/hurumende-inoti-pane-vari-kuronga-kupidigura-vamnangagwa/4896142.html
politics	Vanhukadzi Vechidiki Vokurudzirwa Kupinda Musarudzo	Sangano reInstitute for Young Women’s Development rinoti riri kushanda nemamwe masangano evechidiki mukukurudzira vanhukadzi vechidiki kumaruwa kuti vatore zvigaro zvematongerwo enyika musaruzdzo dza 2018. Mukuru wesangano iri, Muzvare Glanis Changachirere, vanoti vakatanga basa iri zvichetevera musangano wavakaita gore rapfuura uyo wakaratidza kuti madzimai echidiki kumaruwa haana zvigaro mungava mumakanzuru kana muparamende. Muzvare Changachirere vanoti madzimai aya anosangana nematambudziko akawanda akaita sekushaiswa mukana, mhirizhonga yezvematongerwo enyika nezvimwe uye ivo vari kuita basa rekuvadzidzisa nezvekodzero panyaya dzesarudzo. Muzvare Changachirere vanoti kana madzimai aya akasadaro, anosarira munyaya dzebudiriro nekuti hapana anenge achisumdzira nyaya dzavo mumakanzuru kana muparamende. Vanotiwo kunze kwemuparamende nemumakanzuru, madzimai echidiki anofanira kutora zvigaro zvehutungamiriri munzvimbo dzavanogara. Muzvare Charity Chaturuka vesangano reZimbabwe Young Women for Peace Building vaudza Studio 7 kuti zviri kubuda pachena kuti madzimai echidiki ekumaruwa haana ruzivo nezvekodzeo dzavo. Vanotiwo rimwe dambudziko rine madzimai nderekushaya mari dzekuti vatsvagise rutsigiro kana vachida kupinda musarudzo. Mumwe wevechidiki, VaKudakwashe Makanda, avo vanoshanda ne Youth Initiative for Community Development Trust, vanotiwo vari kubatsira vechidiki vangave madzimai kana varume kuti vazive kodzero dzavo musarudzo. Vati ichokwadi kuti kunyange vechidiki vakada kumira pasarudzo, nyaya yemari inonetsa uye panofanira kutsvagwa nzira yekuvapa mari dzekuti vapinde musarudzo. Vanoti semamimiriro akaita zvinhu vane mari kana vanobva kumhuri dzakapfuma ndivo chete vane mikana yekupinda musarudzo. Muzvare Changachirere vanoti pasi pechirongwa chavo che Her Right of Way Give Way Campaign vari kukuridzira hurumende, mapato ezvematongerwo enyika nemasangano anoshanda akazvimirira kuti apewo mukana kune vechidiki kuti vakwikwidze musarudzo dzinotevera. Vanoti vanozviziva kuti izvi zvinogona kutora nguva asi pari zvino vari kuda kuti pazvigaro makumi matanhatu zvinopihwa madzimai zvisingakwikwidze muNational Assembly makumi matatu zvinofanira kupihwa vechidiki. Mamwe masangano ari kushanda neInstitute for Young Women’s Development ndeanoti Zimbabwe Organisation for Youth in Politics, Platform for Youth Development, Plumtree Development Trust pamwe neMission To Live Trust. No media source currently available 	https://www.voashona.com/a/zimbabwe-young-women-gear-for-2018-elections/3789629.html
politics	VaTsvangirai Voshora VaMugabe neKumanikidza Vanhu Kufora Vachitiwo Vave Kunzwa Zviri Nani	Mutungamiri webato rinopikisa reMovement for Democratic Change VaMorgan Tsvangirai nemusi weChitatu vakatumira mashoko kumhuri yeZimbabwe vachivimbisa kuti munguva pfupi inotevera vachange vodzoka kumusha vachibatsirana navo kurwira rusununguko. VaTsvangirai parizvino vari muchipatara kuSouth Africa uko vati vari kunaya. Vatenda mhuri yeZimbabwe nemudzimai wavo amai Elizabeth Tsvangirai nekuvatsigira vari muchipatara. Mutungamiri webato rinopikisa atiwo achadzoka munyika kuzoenderera mberi nekumirira zvido zvevanhu vachinetsana nevanhu vari kutyora kodzero dzevanhu munyika. Vati vari kuzvizivawo kuti vanhu vemuZimbabwe vari kunetseka zvikuru. VaTsvangirai vati vari kunzwawo kuti bato reZanu-PF ravharisa nyika yose nekumanikidza vanhu kusanganisa vanotengesa mumigwagwa kuti vaende kunofora vachitsigira mutungamiri wenyika VaRobert Mugabe. VaTsvangirai vati chinofanira kunge chichifora kuenda mberi handi vanhu asi kuti hupfumi. VaTsvangirai vatiwo vari kuenderera mberi vachinaya uye kurwarwa kwavo hakufanire kukonzera kusagadzikana munyika. Vatiwo nyika yeZimbabwe itori pakaoma kudarika hutano hwavo. Mutauriri waVaTsvangirai vaudza Studio 7 kuti mhuri yeZimbabwe ngaigadzikane zvayo sezvo VaTsvangirai vachange vobatana nawo mukurwira hutongo hwejekerere. No media source currently available   	https://www.voashona.com/a/zimbabwe-matongerwo-enyika/3345784.html
politics	Zanu PF Yopomera Vari Kunze Mhosva yeKufurira Vari Kumusha Kuti Varatidzire	Panonzi pave nekukandirana nyoka mhenyu pakati pezvimwe zvizvarwa zveZimbabwe zvigere munyika nezvimwe zvigere kunze kwenyika pamusoro pekuratidzira kwanga kwakarongwa nebato reMDC, vari munyika, zvikuru veZanu PF, vachiti kuratidzira uku kuri kukuchidzirwa nevari kunze kwenyika. Izvi zvinouya panguva iyo mapurisa munyika yose ari kurambidza kuratidzira uku kuburikidza nekuzara mumigwagwa pamwe chete nemauto akamirira kuparadza vanenge vaungana vachida kuratidzira. Imwe nhengo yeZanu PF, VaBelieve Gaule, vanoti vari kunze kwenyika vari kufurira hama dzavo kuti dzipandukire hurumende vachidzityisidzira kuti havazotumira zvakare mari kumusha kana vakasapinda mumigwagwa. VaGaule vanoti vari kunze kwenyika vanenge vagere zvavo pamutambarakede, vachishandisa vari kumusha ava. Vamwe ndivo vari kunyora pamadandemutande vachikurudzira vari kunze kwenyika ava kuti vadzoke kumusha munguva dzekuratidzira idzodzo vachibatana navo, kwete kuita vana tinhadzirwe. Asi mumwe wevari kunze kwenyika, vari sachigaro webato reMDC mudunhu reDC-Maryland-Virginia, VaCharles Mutama, vanoti vanogona kunge vari kunzi vari kufurira vari kumusha asi chavari kuda kugadzirisa zvinhu munyika. VaMutama, avo vanove zvakare mukuru wesangano reZimbabwe Diaspora for Democracy, vanoti nekuda kwaizvozvo, vanokurudzira hama neshamwari dzavo kuti vapinde mumigwagwa vachiratidzira senzira yekugadzirisa zvinhu.  No media source currently available 	https://www.voashona.com/a/zimbabwe-politics-diaspora-demonstrations-charles-mutama/5051216.html
politics	Nziyo Dzoshandiswa Kukwezva Vechidiki Kuti Vanyorese Kuvhota Muna 2023	Rimwe sangano rinoshanda rakazvimirira kuChitungwiza rinoti rabatana nevamwe vaimbi mukutsikisa nziyo dzinokurudzira vechidiki kuti vanyorese kuvhota musarudzo dzichaitwa muna 2023. Sangano reChitungwiza Community Development Network rinoti rakaona zvakakodzera kuti vechidiki vanyorese kuvhota musarudzo dzemuna 2023 richiti vechidiki ndivo vachiri kutarisira zvakawanda muhupenyu saka vanofanira kusarudza kuti ramangwana ravo richange rakamira sei kuburikidza nekuvhotera hutungamiriri hwavanoda musarudzo idzi. Vanoona nezvekufambiswa kwemabasa musangano iri, VaAdmire Mutize, vanoti vakaona kuti vechidiki vazhinji vanotevera zvikuru mimhanzi yemusambo weZimDancehall vakaona zvakakodzera kuti vashandise musambo uyu kuvakurudzira kuti vanyorese mazita avo kuti vagokwanisa kuvhota musarudzo dziri kuuya. VaMutize vanoti pari zvino vakatoburitsa dambarefu rine nziyo gumi dziri kukurudzira vechidiki kuti vabude nehuwandu hwavo vanonyoresa sevavhoti. VaMutize vanotiwo chimwe chakaita kuti vashandise mimhanzi inyaya yekuti vanhu vazhinji havadi kubuda pachena kuti vanoita zvematongerwo enyika saka nokudaro vanoti mimhanzi inosvitsa shoko ravo muchinyararire kuvanhu vakawanda. Vamwe vaimbi vari muchirongwa ichi vanosanganisira Nomatter Mandaza uyo anozivikanwa mumusambo weZimDancehall nezita rekuti “Lady Sky”. Lady Sky anoti vaimbi vechisikana vari kusanganawo nematambudziko ekushungurudzwa nevechidiki vanoshandisa zvinodhaka panguva yavanenge vachitsikisa mimhanzi yavo yekukurudzira vechidiki kuti vavhote. Mumwe muimbi, Jairos Makoni, uyo anoshanda zvakare semutsikisi wemimhanzi anoti denda reCovid 19 riri kuvatadzisa sevaimbi kuimba pajekerere vachikurudzira vechidiki kuti vanyorese kuvhota. Kunyange hazvo vaimbi ava vari kuitawo pavanogona napo kukurudzira vechidiki kuti vanyorese kuvhota, munyori mupurovhinzi yeHarare muboka revechidiki muMDC Alliance, VaDenford Ngadziore, vanoti Zimbabwe Electoral Commission yakavhara nzvimbo dzakawanda dzinonyoreswa kuvhota. VaNgadziore vanoti vachatora matanho akakura kwazvo kuti ZEC inyorese vanhu sevavhoti. Mukuru anoona nezvesarudzo muZEC, VaUtoile Silaigwana, vati tivatumire mibvunzo asi vanga vasati vapindura pataenda pamhepo. ZEC yakamboburitsa mashoko ichiti iri kushushikana zvikuru kuti vanhu vazhinji havasi kuenda kumahofisi avo kunonyoresa sevavhoti. MDC Alliance inoti iri kukurudzira veruzhinji kuti vanyorese kuvhota ichiti iri kutarisira vanhu mamiriyoni matanhatu kuti vavhotere bato rayo ukuwo Zanu PF iri kutendererawo nenyika yose ichikurudzira vanhu kunyoresa kuvhota, ichiti iri kutarisirawo kuti ivhoterwe nevanhu mamiriyoni mashanu musarudzo dzemuna 2023. No media source currently available 	https://www.voashona.com/a/zimbabwe-youths-being-urged-to-vote-by-use-of-music/6233087.html
politics	MDC-T yaMuzvare Khupe Yoronga Kuenda kuMatare Kuti Ipiwe Iyo Mari yeMapato eZvematongerwo eNyika	Bato reMDC-T inotungamirirwa naVaNelson Chamisa rinonzi neMuvhuro rakati dare repamusoro ribvise panyaya dzinofanirwa kunzwikwa nechimbichimbi nyaya yekurwira zita rebato yarakanga rakwidza kudare iri. Bato raVaChamisa riri kunetsana nebato reMDC-T rinotungamirwa naMuzvare Thokozani Khupe vachirwira kuti ndiani anofanirwa kushandisa zita rekuti MDC-T. Zvichitevera kutururwa kwenyaya iyi kudare, bato raMuzvare Khupe rinonzi rakabva raudzawo magweta aro kuti akwire kumatare achida kuti iro bato iri ripiwe iro mari inoita miriyoni imwechete nemazana masere ezviuru zvemadhora yakabva kuhurumende ichipiwa kubato reMDC-T pasi pehurongwa hwekupa mari kumapato ezvematongerwo enyika ane nhengo muparamende. Mari iyi inonzi yakapiwa kubato reMDC-T risati ratsemuka asi yakazoshandiswa neMDC-T yaVaChamisa. Mutevedzeri wemutungamiri weMDC-T inotungamirwa naMuzvare Khupe, VaObert Gutu, vanoti sebato vanoda kuti mari iyi ipiwe kubato ravo sezvo riri iro riri pamutemo. Hatina kukwanisa kunzwa divi reMDC-T inotungamirirwa naVaNelson Chamisa panyaya iyi. Asi gweta rebato iri VaThabani Mpofu vaudza bepanhau reHerald kubvisa kwavo nyaya yekurwira zita kudare hazvirevi kuti vave kurasa nyaya iyi, asi kuti vachaitevera sedzimwe nyaya dzisingadi kunzwikwa nechimbichimbi. No media source currently available  	https://www.voashona.com/a/zimbabwe-politics-mdc-t-funds-court/4464404.html
politics	SADC Inoyambirwa Kurega Kukurumidza Kurumbidza Sarudzo Mudunhu Rayo	Sangano remubatanidzwa wenyika dzekuchamhembe kweAfrica reSouthern African Development Community kana kuti SADC riri kukurudzirwa kuti riregedze kukurumidza kuti sarudzo dzinenge dzitwa mudunhu dzafamba zvakanaka pasati panyatsopenengurwa zvinenge zvaitika. Nyanzvi munyaya dzezvematongerwo enyika dzinoti SADC kazhinji inongotambira zvinenge zvabuda musarudzo kunyanya kana zvichitsigira mapato ari kutonga. MuZimbabwe, SADC inonzi yakakurumidzazve kuti sarudzo dzainge dzakachena asi ikozvoino kana ZEC iri kutenda kuti yakaresva mukuverenga mavhoti. Bato rinopikisa reMDC Alliance rakabva rakwira kudare reConstitutional Court richiti sarudzo dzainge dzabirirwa zvemhando yepamusoro soro. Nyaya yekutoreswa mhiko kwemutungamiri wenyika yakabva yasendekwa parutivi. Gweta rinorwira kodzero dzevanhu vachitungamira sangano reHuman Rights Watch kuchamhembe kweAfrica, VaDehwa Mavhinga vanoti vanhu vanofanira kumira kutaura nezvenyaya iyi kusvika dare rapa mutongo waro. No media source currently available 	https://www.voashona.com/a/zimbabwe-sadc-advised-not-to-rush-to-commend-elections-in-member-countries-dewa-mavhinga/4535725.html
politics	Vanhu Vanodarika Zviuru Makumi Maviri neZvishanu Vonyoresa kuVhota	Sachigaro wesangano reZimbabwe Electoral Commission, ZEC, Amai Rita Makarau, vanoti huwandu hwevanhu vanyoreswa kuvhota kumatunhu akasiyana siyana kubva zvakaparurwa chirongwa chekunyoresa vavhoti muna Gunyana hwapfuura zviuru makumi maviri nezvishanu. Vatiwo sangano ravo rave mubishi kuunza munyika mimwe michina yose inodiwa kuti vaumbe gwaro idzva revavhoti iri. NeChipiri svondo rinouya, ZEC inenge yopinda mumatunhu akawanda vachinyoresa vavhoti uye nhasi vaparura hurongwa hwekuzivisa vanhu nezvinenge zvoitwa svondo rinouya. Amai Makarau vanoti mukati memavhiki maviri vanenge vave nemuchina wekuvheneka minyoro yemimwe kana kuti mafinger prints kuona kuti hapana munhu anoresa kaviri. 	https://www.voashona.com/a/zimbabwe-matongerwo-enyika/4056597.html
politics	Bato reCCC rinoti Misangano Yaro muKupera kweSvondo Yave Kuzoenderera Mberi Mushure Mekugara Pasi neMapurisa	Mapurisa anonzi amborambidza bato rinopikisa reCitizens’ Coalition for Change kuita misangano nevatsigiri varo mukupera kwesvondo kuMarondera nekuBinga North. Tsamba dziri mumaoko eStudio 7 dzinoratidza kuti mapurisa anga ashandisa mutemo weMaintenance of Peace Act, kana kuti MOPA, kurambidza bato reCCC kuita misangano nevatsigiri varo kuMarondera mangwana uye neMuvhuro kuBinga North. Asi mutauriri weCCC, Muzvare Fadzayi Mahere, vaudza Studio 7 kuti misangano yavo yave kuzoenderera mberi kuMarondera, Binga North, Beitbridge neTsholotsho mushure mekuita musangano nemapurisa. Mutauriri weCrisis in Zimbabwe Coalition, VaObert Masaraure vashora kumborambidzwa kweCCC kuita misangano yayo panguva iyo bato reZanu PF risiri kurambidzwa kuita misangano yaro. VaMasaraure vakurudzira komisheni inoona nezvesarudzo yeZimbabwe Electoral Commission kuti imire pakati ichigadzirisa nyaya dzakadai. Asi mutauriri weZEC, Amai Joice Leticia Kazembe, vaudza Studio 7 parunhare kuti komisheni yavo haina kwayakarerekera, vakakurudzira kuti mapato ane zvichemo asvitse zvichemo zvawo kukomiti ye multi-party liason kuti nyaya idzi dziongororwe. Nyanzvi munyaya dzezvematongerwo enyika uye vari mutungamiri webato reDemocratic Party, VaUrayazi Zembe, vati zviri kuitwa nemapurisa zvekurambidza VaChamisa nebato ravo kuita misangano zvinoratidza kuti munyika hamuna hutongi hwejekerere. Studio 7 yakundikana kunzwa divi remapurisa panyaya iyi sezvo tatadza kubata mutauriri wemapurisa Assistant Commissioner Paul Nyathi. Zvichakadai, Zanu PF yakatarisirwa kuitawo misangano mikuru miviri nevatsigiri vayo mukupera kwesvondo. Musangano uchaitwa ku Karoi mangwana Mugovera uchange uchitungamirwa nasachigaro vebato iri Amai Oppah Muchinguri-Kashiri kuchitiwo nemusi weSvondo mutevedzeri wemutungamiri webato reZanu PF uye vari mutevedzeri wemutungamiri wenyika, VaConstantino Chiwenga vachange vachisangana nevatsigiri vebato ravo kwaMutare.	https://www.voashona.com/a/6481083.html
politics	Dare Redzimhosva Roshorerwa Kutambira Zvakaitwa NeMauto	Dare guru redzimhosva rinoti kutora masimba nechisimba kwakaitwa nemauto svondo rapera kuri pamutemo. Vachitaura neChishanu mushure mekunzwa nyaya yakakwidzwa kudare iri nevesangano rakarwa hondo yerusununguko, mutongi Justice George Chiweshe, vakati zvakaitwa nemauto, achitungamirwa nemukuru wavo, VaConstantino Chiwenga, zvinobvumidzwa neChikamu 212 che bumbiro remitemo weZimbabwe. Asi gweta rinorwira kodzero dzevanhu, Va Dewa Mavhinga, vanoti nyaya iyi haina kuziviswa kune veruzhinji uye haina kubatwa zvakanaka. Va Mavhinga vanoti hapana akapiwa nguva yekutaura akamirira rimwe divi. No media source currently available 	https://www.voashona.com/a/zimbabwe-justice-chiweshe-court-criticizes-for-legitimizing-coup-dewa-mavhinga/4136318.html
politics	Gurukota reZanu-PF Rokokwa Kuzopawo Vatsigiri veMDC-T Chikafu paMusangano Wavo	Mumiriri weMutasa South VaTrevor Saruwaka vebato reMDC-T vanoti vanyora tsamba vachikoka gurukota rezvemabasa nekugara zvakanaka kwevanhu Amai Prisca Mupfumira vebato reZanu-PF kuti vauye kumusangano wavo nemusi weMugovera kuzopawo vatsigiri veMDC-T chikafu sezvavaiita kuvatsigiri veZanu-PF kuNorton uko bato reZanu-PF raitsvaga rutsigiro. VaSaruwaka vanoti vanyora tsamba iyi mushure mekunge Amai mupfumira vati vanokwanisa kuenda kumisangano yeMDC-T kana yevamwe vanopikisa ndokunge vakokwa. Asi VaSaruwaka vanoti havasati vawana mhinduro kubva kuna Amai Mupfumira. Musangano uyu uri kuitirwa kuHonde Valley paMasere Business Centre.	https://www.voashona.com/a/zimbabwe-matongerwo-enyika/3565898.html
politics	Paramende Yokurudzirwa Kuti Iferefete VaKuda Tagwirei	Vanhu vakawanda vari kukurudzira kuti paramende iferefete zvakadzama zvakaburitswa nesangano re The Sentry, remu America rinoongorora huori hunoitwa pasi rose, pamusoro pamuzvinabhizinesi, uye ari chipangamazano chemutungamiri wenyika, Va Kudakwashe Tagwirei, avo vanonzi vari kuita zvehuori vachiburitsa munyika mamiriyoni nemamiriyoni emadhora ekuAmerica nenzira dzisina kujeka vachishandisa makambani avo The Sentry yakaburitsa gwaro rinonzi Shadows and Shell Games – Uncovering an Offshore Business Empire in Zimbabwe, iro rinoratidza kuti VaTagwirei vanoshanda nevakuru vakuru muhurumende kusanganisira mahofisiemutungamiriri wenyika, gavhuna webhanga guru renyika reReserve Bank of Zimbabwe, Dr John Mangudya. Mutsambambozha yakanyorerwa VaTagwirei nemumwe mukuru wekambani yavo iri kunze kwenyika, yeSotic International, Ronelle Sincliar, yakazivisa mazita evanhu vachange vari mumakambani eThe Lighthouse Trust, The Lionaides Trust, The Alcaston Trust, The Amphion Trust neThe Norfolk Trust, muchengetedzi wemakambani aya ari Dr John Mangudya. Asi The Sentry inoti hapana kujeka kuti VaMangudya vane ruzivo nazvo here kana kuti kwete. Asi Dr Mangudya vaudza Studi 7 kuti vakaverengwa gwaro reThe Sentry asi vakati havana zvavanoziva nezvenyaya iyi. Asi vamwe vanoti VaMangudya vanofanirwa kutora matanho ari pachena kana chiri chokwadi chekuti hapana zvavanoziva nemakambani aVaTagwirei, ayo ari kupomerwa nyaya yekuburitsa mari munyika nenzira dzisina kujeka ivo VaMangudya vari ivo mukuru webhanga rinopa mvumo yekuburitswa kwemari munyika. Mumiriri weDzivaresekwa muNational Assembly zvakare vari nhengo yekomiti yeparamende inoona nezvekufambiswa kwemari dzehurumende yePublic Accounts Committee, VaEdwin Mushoriwa, vaudza Studio7 kuti nekuda kwekuti vakuru vakuru muhurumende vanoshanda naVaTagwirei, paramende ndiyo yega yasara inofanira kuongorora mashandiro ari kuita makambani aVaTagwirei nehurumende. VaMushoriwa vati vanoziva kuri nyaya iyi yakaoma asi vakatiwo veruzhinji munyika vanofanira kutaura kana kuita ruzha pamusoro penyaya iyi nekuti ndivo vanorasikirwa apo mari inoburitswa munyika nenzira dzisina kujeka sezvinonzi zviri kuitwa nemakambani aVaTagwirei. VaMushoriwa vati zviri mugwaro reThe Sentry zvinotsigira zvakagara zvichitaurwa nevakawanda munyika uye vati komiti yakatoita imwe ongororo pamusoro peimwe kambanani yaVaTagwirei, yeSakunda Holdings, iyo yakapihwa basa nehurumende zvisina kujeka. VaMushoriwa havana kuda kutaura nezviri muongoro yavakaita kunze kwekuti zvakabuda mungororo yavakaita zvichaburitswa muparamende mwedzi uno. Vanoongorora nyaya dzehupfumi uye vari mukuru wezvirongwa musangano reZimbabwe Network for Social Justice, VaTendai Ruben Mbofana, vaudza Studio 7 kuti gwaro reThe Sentry rinotyisa sezvo richidoma vakuru vakuru muhurumende. Vati zvave pachena kuti nyika yakabatwa pahuro neVaTagwirei nechikwata chavo uye zvave kutoda ongororo inotungamirwa neparamende kana nematare edzimhosva kuongorora zviri kuitika sezviri kuitwa kuSouth Africa. Vati munhu wese ane chekuita nenyaya iyi anofanira kubvunzurudzwa uye vanowanikwa vaine mhosva voendeswa kumatare zvisinei nezvinzvimbo zvavo muhurumende kana kumapato avo ezvematongerwo enyika. VaMbofana vatiwo vana veZimbabwe vanofanirawo kutora matanho panoitika nyaya dzakadai vachiti ndivo vega vanokwanisa kudzivirira huwori hunoita kuti vatambure mari dzichiburitswa munyika. South Africa yakaumba Zondo Commission kuti iongorore huwori hunozi hwaiitwa nemhuri yekwaGupta iyo inonzi yange yabata vaive mutungamiri wenyika iyi, VaJacob Zuma, makurukota avo pamwe nemakambani ehurumende. The Sentry inoti nyika nemasangano ekunze anofanira kuongorora makambani aVaTagwirei muZimbabwe nekunze sezvo ari kuita bhizimisi zvisina kujeka. Intoyambirawo kuti vanoda kuita mabhizinesi muZimbabwe vangwarire kupinda mumabhizinesi anodyidzana nemakambani anonzi ari pasi paVaTagwirei, sezvo achikwanisa kutemerwa zvirango neAmerica sezvakaitwa VaTagwirei neSakunda Holdings yavo. Nyanzvi munyaya dzehupfumi, vashishanda nesangano reLabour and Economic Development Research Institute of Zimbabwe, Dr Propser Chitambara, vati havawoni VaTagwirei vachiferefetwa pakatariswa kudyidzana kwavanonzi vanoita nevakuru vakuru munyika. Muimwe tsambambozha inoratidza kuti yakabva kuna VaTagwirei musi wa Chivabvu 31, 2019, ichienda kuvakuru vakuru vemakambani ari pasi paVaTagwirei, VaTagwirei vakanyora vachiti “HE wants that money to be paid after I show him the directors, owners of Sotic documents.” Kunyange hazvo zita remutungamiri wenyika, VaEmmerson Mnangangwa, risina kudomwa, nyanzvi munyaya dzehupfumi dziri kutevera nyaya idzi dzinoti tsambambozha yaVaTagwirei payakati HE, yaireva His Excellency, izvo zvigona kuburitsa pachena kuti mutungamiri wenyika arimowo mudandemutande remakambani aya ari pasi paVaTagwirei. Kunze kwekuva chipangamazano chaVaMnangagwa, VaTagwirei vanonzi ihama zvakare yemutungamiri wenyika. Studio7 haina kukwanisa kunzwa kumutauriri waVaMnangagwa, VaGeorge Charamba, sezvo nharembozha yavo yanga ichinetsa kubata. Studio7 yakaedza kunzwa kubva kubazi rezvemari, asi gurukota rebazi iri, VaMthuli Ncube, vakanga vasingabatike panharembozha yavo. Gwaro reThe Sentry rinoti VaNcube vanoramba kuti bazi ravo rinoziva zviri kuitwa naVaTagwirei. No media source currently available 	https://www.voashona.com/a/zimbabwe-parliament-urged-to-investigate-kudakwashe-tagwirei/5952933.html
politics	Chirongwa cheKuongorora Mazita Chinotanga neChinono muMasvingo	Mudhorobha reMasvingo dzimwe nzvimbo dzanonoka kuvhurwa, mushure mekunge zvikwanisiro zvakita sezvigaro pamwe nemagwaro evavhoti zvanonoka kuendeswako neZEC. Apowo vagari vazhinji vanga vachiuya mumwe mumwe zvichiratidza kuti vazhinji havasi kuziva nezvechirongwa ichi nekuda kwekuti hachina kunyatsoshambadzwa. VaMuranganwa Chanyau, veku Ward 3 muMasvingo vati vaongorora zvinyorwa zvavo, asi basa rambononoka kutanga. “Inspection ndainda ndikaona zita rangu ririmo but patanga process ichifana kutanga na 7 am yanonoka panga pasina ma materials se funirture uye mamwe ma premises anga akavharwa zvichiratidza kuti zvanga zvisina kunyatsorongeka.” Asi vamwe vakaita saVaChrispen Mutyavakuru, vanoti kunyange pambononokwa, chirongwa ichi chakanaka zvikuru uye chazofamba zvakana. “Ndinoona zvinhu zvacho zvakarongeka zvisingambobviri zvekuti dai vanga vashambadzira kuti vanhu vave vanouya vakawanda vachiona mazita akabhukiwa zvakanaka.” VaInnocent Taweni vakurudzira boka reZEC kuti rivandudze zvirongwa zvekushambadza chirongwa ichi vachiti vanga vasingatozivi nezvacho, asi vangosangana nacho vauya pazvitoro kuzobvisa bhabharasi. Zvichakadaro vamwe vanoti chirongwa ichi chatanga chakaneta nekuti vashandi veZEC vakabva kuhurumende vari kuita basa iri vari kushanda vasingafari zvichitevera kudzikiswa kwakaita mari dzavanofanirwa kubhadharwa pazuva. ZEC yakaudza vashandi ava, vazhinji vavo vakaita basa rekunyoresa vavhoti, kuti yave kudzikisa mari kubva pamadhora makumi matatu kusvika pamakumi maviri ichiti yaita izvi nekuda kwekuti hurumende haina mari. Izvi zvinonzi hazvina kufadza vashandi avo vakapika kuti vachashanda zvishoma nezvishona, semumwe mushandi akataura neStudio 7 akaramba kudomwa zita rake. Studio 7 yakundikana kubata mukuru weZEC muMasvingo, VaZex Pudurai kuti vatipewo pfungwa dzavo pane zvaitika. Asi Amai Priscilla Chigumba, vanove sachigaro veZEC, vakabvuma kuti mari yevashandi yakadzikiswa asi hapana zvavaikwanisa kuita nekuti hurumende haina mari. Chirongwa ichi chatanga nhasi nyika yose uye chinopera musi wa 29 Chivabvu. Asi vamwe vanoti chakaramba chichiitwa nechinono uye chisina kuwedzera kushambadzwa, vazhinji vachatadza kuongorora mazita avo kuitira kuti vanenge vasina kunyorwa zvakanaka vakwanise kunyoresa patsva pachirongwa chekunyoresa, icho chakawedzerwawo nzvimbo dzekunyoresera. No media source currently available 	https://www.voashona.com/a/zimbabwe-voters-roll-inspection-bvr-masvingo/4401348.html
politics	VaKasukuwere Vanobvisiswa Zviuru Zvitatu zveMadhora seChibatiso	Vaimbova gurukota rezvematunhu muhurumende yaVaRobert Mugabe, VaSaviour Kasukuwere, vabvisiswa zviuru zvitatu zvemadhora kuitira kuti vatongwe vachibva kumba kwavo. Izvi zvinotevera kumiswa pamberi pedare vachipomerwa mhosva ina dzekushandisa masimba avo zvisirizvo vachiri muhurumende. VaKasukuwere vari kupomerwa mhosva ina vachinzi vakapfurikidza mwero mukuita basa ravo pavaimbova gurukota rezvevechidiki pamwe nepavakazove gurukota rezvematunhu. Muchichisi wenyaya idzi, VaMichael Reza, vaudza dare kuti VaKasukuwere vakashandisa masimba avo zvisiri izvo pavaiva gurukota rezvechidiki pavanonzi vakapa basa kambani yeBrainworks kuti imire pakati pehurumende nemakambani anochera zvicherwa akaita seUnki Mine neZimplats munhaurirano dzekuti makambani aya atevedzere mutemo waimbovapo wekuendesa hupfumi kuvatema. VaReza vati VaKasukuwere vaifanira kupa kambani yeBrainworks kana imwewo kambani mushure mekunge nyaya yekupa basa iri yaendeswa kuti pasarudzwe kambani yaizoita basa kana kuti tender. Pane dzimwe nyaya nhatu dzavanonzi vakapara vari gurukota rezvematunhu, VaReza vati VaKasukuwere vakashandisa masimba mukupa Amai Junior Shuvai Gumbochuma, vanove mukoma wevaimbova mudzimai wemutungamiri wenyika, Amai Grace Mugabe, masitendi ekuvaka dzimba muHarare pamwe nekuMasvingo vasina kutevedzera nzira dzinoshandiswa mukupihwa kunoitwa masitendi. Kubva zvabviswa VaMugabe pachigaro muna Mbudzi gore rapera, kune makurukota akati kuti asungwa achimiswa pamberi pematare edzimhosva. Makurukota aya anosanganisira VaIgnatious Chombo, Va Samuel Udenge, VaJoseph Made, VaJason Machaya nevamwe. Vose makurukota aya vanhu vanofungidzirwa kuti vaitsigira chikwata cheGeneration 40, icho chairwisana neTeam Lacoste, iyo inonzi inotsigira VaMnangagwa. Nyaya isati yatanga kuzeyewa, vakafanobata chigaro chemuchuchisi mukuru wenyika, VaKumbirai Hodzi, avo vanga vachishanyira matare vachiona mamiriro akaita zvinhu mumatare, vaudza mutongi wedare kuti nyaya dzehuori sedziri kupomerwa VaKasukuwere dzinofanira kunzwikwa nekukasika uye kuti dzibatwe neruoko rwakasimba kuti veruzhinji vaone kuti hurumende yakazvipira kurwisana nehuori. Mune imwewo nyaya yaitika pamatare, mamejasitiriti matsva makumi matanhatu atoreswa mhiko dzekuva mamejasitiriti pamberi pemukuru wemamejasititi munyika, VaMishrod Guvamombe. Izvi zvauyawo panguva iyo dzimwe nyaya dzanga dzichinonoka kufambiswa mumatare nepamusana pekushomeka kwemamejasitiriti zvikuru sei mumadhorobha madiki. No media source currently available  	https://www.voashona.com/a/zimbabwe-former-minister-savior-kasukuwere-appears-before-court-accused-of-abuse-of-office/4586958.html
politics	Hurumende Inoti Mitemo yeSarudzo Inoenderana neZvisungo zveSADC neAU	Sangano ronoongorora nyaya dzesarudzo reElection Resource Centre rakanyora tsamba kumutungamiri wenyika, VaEmmerson Mnangagwa, richivakurudzira kuti vaone kuti mitemo yesarudzo yagadziriswa kuti ienderane nebumbiro remitemo yenyika. Mukuru wesangano iri, VaTawanda Chimhini, vati mutsamba yavo vakayeuchidza VaMnangagwa kuti zvimwe zvavari kuda kuti zvienderane nemitemo yenyika zvinhu zvavakambovaudza kare mumakore avainge vari mutevedzeri wemutungamiri wenyika uye gurukota rezvemitemo. Vachipa muenzaniso mitemo inofanira kuringana nebumbiro remitemo, VaChimhini vati Zimbabwe Electoral Commission inofanira kunge yakazvimirira. Vati ZEC ikasaita mutongi gava pachaita mutauro pakuvhota. Vatiwo mutemo wenyika unoti munhu wose ane kodzero yekuvhota kusanganisira vari kunze kwenyika uye vari mumajeri, izvo vati hazvisi kuitika. Sangano reERC rakanyorawo tsamba kugurukota rezvemitemo, VaZiyambi Ziyambi, uye mutauriri wedare reparamende, VaJacob Mudenda, vachivakurudzira kuyananisa mitemo yesarudzo nebumbiro remitemo pamberi pesarudzo dzegore rino. No media source currently available  	https://www.voashona.com/a/zimbabwe-matongerwo-enyika/4188985.html
politics	Mutungamiri weMDC-T, VaDouglas Mwonzora, Vanodoma Makurukota Avo	Mutungamiri weMDC-T, VaDouglas Mwonzora, nemusi weChina vakadoma makurukota ehurumende yebato ravo kana kuti shadow ministers makumi maviri nematanhatu, pamwe nemamwe gumi achange ari makurukota ematunhu, kana kuti provincial ministers. Vamwe vevakadomwa kuve makurukota vanosanganisira VaMorgen Komichi, avo vakadomwa kuve gurukota rezvekudzivirirwa kwenyika; VaTapiwa Mashakada vari gurukota rezvehupfumi; Dr. Ruth Labode segurukota rezvehutano; Amai Paurina Mpariwa vari gurukota rezvevashandi nemabasa, kuchitiwo VaPeter Moyo vachidomwa segurukota rinoona nezvekugadzikana kwenyika. Mwanakomana wevakave mutungamiri weMDC wekutanga, mushakabvu VaMorgan Tsvangirai, VaVincent Tsvangirai, vakadomwawo kuve gurukota rinoona nezvevechidiki, mitambo netsika. Vakadomwa kuve makurukota ematunhu vanosanganisira VaMorgen Femai, avo vachange vari gurukota redunhu reHarare; VaGift Konjana vari gurukota redunhu reMashonaland West; Amai Jane Chifamba vari gurukota reMashonaland East; VaGift Chimanikire vari kuMashonaland Central, kuchitiwo VaGiles Mutsekwa vari gurukota redunhu reManicaland. Mutauriri waVaMwonzora, VaLloyd Damba, vanoti mutungamiri webato ravo akatora danho iri achitevera kodzero dzinowanikwa munyika ine hutongo hwejekere idzo dzinobvumidza mapato anopikisa kuti aumbewo dare remakurukota rinenge richiona kuti hurumende yemutungamiri wenyika VaEmmerson Mnangagwa iri kushanda sei. No media source currently available 	https://www.voashona.com/a/zimbabwe-mdc-t-president-douglas-mwonzora-appoint-shadow-ministers/6009798.html
politics	Makerere Oshora Bhiri reKuvandudza Mutemo weMashandiro eMasangano Akazvimirira Oga	Vamwe vemakereke vanoti bhiri rinoona nezvekunyoreswa nemashandiro\nemasangano akazvimiririra oga kana kuti Private Voluntary Organisation\nAmendment Bill richaderedza rubatsiro rwavanopa kune vanotambura.\n\nSachigaro wemubatanidzwa wemakereke mudunhu reMashonaland West\nreZimbabwe Heads of Christian Denominations-ZHCD-Pastor Tafadzwa\nMafukidze vanga vari pamusangano wemusi weChina vakati bhiri iri rikave\nmutemo richakanganisa basa ravanga vachiita rekubatsira\nvanhu munyaya dzezvekudya, dzidzo nezvehutano.\n\nVachipa pfungwa dzekereke kukomiti yeparamende inoona nezvemabasa\nnekugara zvakanaka kwwevanhu VaMafukidze vakati bhiri iri richaitawo kuti kushanda kwemasangano anoshanda akazvimiririra kuome kudarika zviripo parizvino.\n\nMumwe mudzimai apinda mumusangano wanhasi Muzvare Patricia Chibaya\nvakati hurumende inofanirwa kuregedza vemasangano akazvimirira\nvachiita basa ravo vakasununguka. Muzvare Chibaya avo vari kukwikwidza kuita kanzura muChinhoyi\nmusarudzo dzema by-elections kupera kwemwedzi uno vakamirira bato\nreCitizens Coalition for Change vanoti vemasangano akazvimiririra\nvakabatsira madzimai akawanda kuti vasatye kukwikwidza. Asi mumwe wechidiki wekuMakonde, VaGodknows Muzhandamhuri vanoti bhiri iri rakanaka rakadaro vachiti vemasangano akazvimiririra vanokurudzira\nvanhu kuti vapandukire hurumendep.\n\nVanhu vakawanda vati panyaya yekufambiswa kwemari ingangoshandiswa\nmunyaya dzezvehutototo pane mitemo yakawanda inodzivirira izvi\nyakafanana neweMoney Laundering Act. Vanhu vakaratidza kusafara nemasimba akawanda ari kupihwa kugurukota\nrehurumende pabhiri iri, simba ravati rinogona kushandiswa zvisiri\nizvo sezviri kuitika. Gurukota rezvemitemo Vaziyambi Ziyambi vakaudza Studio 7 kuti hurumende ichatanga yanzwa pfungwa dzevanhu isati yavandudza mutemo. No media source currently available 	https://www.voashona.com/a/6469668.html
politics	Pakisimusi, VaMnangagwa Vanoti Vari Kuziva Kuti Vakawanda Vari Kunonga Svosve neMuromo	Mutungamiri wenyika VaEmmerson Mnangagwa vatumira mashoko kumhuri yeZimbabwe pazororo rekisimusi vachiti vari kuziva kuti vanhu vakawanda munyika vari kutambura uye havasi kuisa zvimiti munzeve kana kuita sevasiri kuzviona. Vati pane zvakawanda zvavari kuyedza kuita kuyedza kugadzirisa hupfumi hwenyika. Vaenderera mberi vachiti vari kuyedza kuumba hukama nedzimwe nyika, kurwisa huori uye kuunza hutongo hwejekerere. VaMnangagwa vakurudzira vanhu vose kuti vave nerudo kuvavakidzani vavo nekubatsira varombo sezvo iri nguva yekupembera hupenyu hwaJesu Kristu. Vati kubva zvavakatora mhiko yekutungamira nyika vari kushanda zvakasimba kuzadzikisa zvirevo izvi. VaMnagagwa vati pakisimusi ino vanhu vemuZimbabwe havafanire kutarisa shure asi mberi chete netarisiro yekubatsira mhuri, nharaunda uye nyika.	https://www.voashona.com/a/pakisimusi-vamnangagwa-vanoti-vari-kuziva-kuti-vakawanda-vari-kunonga-svosve-nemuromo-/5218851.html
politics	Mhirizhonga Inotyisa Yoitika kuChitungwiza	Vechidiki muMDC inotungamirwa naVa Morgan Tsvangirai vanoti havasi kuzopeta mavoko avo vachirwiswa nevechidiki ve Zanu-PF. Vechidiki ava vanoti yasvika nguva yekuti vadzoserewo zvakasimba pose pavanorwiswa sezvo mapurisa ari kutsigira Zanu-PF pose panoitika zvemhirizhonga, vatsigiri veMDC vari ivo vanosungwa chete. Mashoko aya anotevera kurwiswa kwakaitwa munyori anoona nezvemisangano mu MDC kuChitungwiza, VaDelma Amos Kaliyati, mukupera kwesvondo. VaKaliyati, avo vari muchipatara zvichitevera kukuvara zvakaipisisa kwavakaita, vanonzi vakachengetedzwa nemapurisa sezvo vari muhusungwa zvichitevera mhirizhonga yakaitika neSvondo. Zvichitevera kurwiswa kwakaitwa VaKaliyati nevamwe vavo, vechidiki ve MDC vanonzi vakapindirawo munyaya iyi vachiedza kudzoserawo kurwiswa kwakange kuchiitwa vamwe vavo, izvo zvakaita kuti pakuvare vanhu vakati wandeyi, vamwe vakaendeswa kuchipatara. Studio7 haina kukwanisa kuziva huwandu hwevanhu vakakuvara muchiitiko ichi. VaKaliati vakarwiswa zvakare svondo rapera apo vaibatsira vanhu vanoda kunyoresa kuvhota. Vamwe vanhu vanofungidzirwa kuti vatsigiri veZanu PF vakakanda chombo chinoputika pamba paVaKaliyati, mukadzi wavo akakuvara zvakaipisisa muchiitiko icho. Nhengo yeZanu PF, VaJim Kunaka, vanoramba zvese zvataurwa neveMDC vachiti vanhu vebato ravo havana nguva yokufamba vachirova vanhu sezvo vari mubishi rekukuridzira vanhu kunonyoresa kuitira kuti vagokwanisa kuzovhota musarudzo dzichaitwa gore rinouya. No media source currently available No media source currently available  	https://www.voashona.com/a/zimbabwe-violence-kaliyati-mdc-zanupf-chitungwiza-chidziva-kunaka/4082653.html
politics	VaDouglas Tapfuma Vanonyimwa Mukana weKubvisa Mari yeChibatiso	Mumwe mukuru mukuru muhofisi yemutungamiri wenyika nedare remakurukota, VaDouglas Tapfuma, vamiswa pamberi pedare ramejasitiriti nhasi vachipomerwa mhosva nhatu dzehuori. Muchuchisi wenyaya iyi, VaCharles Muchemwa, vaudza dare kuti VaTapfuma vakashandisa masimba avo zvisirizvo pavakakonzeresa kutengwa kwemotokari nomwe kubva kuSouth Africa dziri muzita rehurumende asi vakazodzishandisa sedzavo. VaMuchemwa vati motokari dzose idzi dzakakonzera kuti hurumende irasikirwe nemari inoita madhora ekuAmerica zviuru gumi nechimwe nemazana mapfumbamwe nemakumi matatu nenhanhatu (US$11 936) sezvo pasina kubhadharwa mari yekupinza motokari idzi munyika kana kuti import duty. Rimwe remagweta aVaTapfuma, VaEsau Mandipa, vaudza dare pavanga vachikumbira mukana wekuti musungwa abhadhariswe mari yechibatiso kuti VaTapfuma vari kuramba mhosva yavari kupomerwa sezvo vachiti motokari idzi ndedzehurumende sezvo mapepa ekuti dzisabhadhare mari yekupinzwa munyika akasainwa nemunyori mukuru muhofisi yemutungamiri wenyika pamwe nedare remakurukota, VaMisheck Sibanda. Mupurisa ari kuferefeta nyaya iyi achishanda nekomisheni inorwisa huori yeZimbabwe Anti Corruption Commission, VaTimothy Guta, vaudzawo dare kuti VaTapfuma havafanire kubuditswa muhusungwa sezvo vachiti vachiri kuvaferefetwe nenyaya yekupinzwa kwedzimwe motokari munyika dzinodarika zana vachishandisa chinzvimbo chavo zvisirizvo. Vati VaTapfuma, avo vave Chief Director Monitoring and Evaluation kuhofisi yemutungamiri wenyika, vanogona kuvhiringidzana nevafakazi vasina kudomwa mudare uye vanogona kusazomirira kana vakapihwa mukana wekubhadhara mari yechibatiso sezvo vachiti humbowo huri kuvaroverera huri fararira. Asi mutongi wedare, VaHosea Mujaya, vatura mutongo wekuti VaTapfuma varambe vari muhusungwa sezvo vachiti vanogona kuvhiringidzana nevafakazi zvisinei nekuti havachashanda kuState House. Zvaturwa nedare zvatsinhirwa nerimwe remagweta aVaTapfuma, VaValentine Mutatu. VaMutatu vati vave kukwidza nyaya iyi kumatare epamusoro. VaMujaya vati VaTapfuma vadzoke musi wa15 Nyamavhuvhu pachaenderera nyaya iyi Mberi. VaTapfuma vakambodomwawo munyaya yehuori kukambani yemarasha yeWankie Colliery uko kunonzi kwakashayikwa mamiriyoni matanhatu emadhora ekuAmerica. VaTapfuma ndivo vave musungwa wechipiri anove mukuru muhurumende asungwa nenyaya yehuori kubva pakagadzwa komisheni itsva yeZacc nemutungamiri wenyika, VaEmmerson Mnangagwa musi waChivabvu 30, 2019. Asi MDC yakaburitsa mashoko ekuti komisheni iyi, iyo inotungamirwa naAmai Loice Matanda Moyo, vanove mudzimai wegurukota rinoona nezvekudyidzana nedzimwe nyika, VaSibusiso Moyo, haina mazino. VaMoyo, ndivo vakabuda pachivhitivhiti muna Mbudzi 2017 vachizivisa nyika kuti mauto ainge opindira mune zvematongerwo enyika zvakazokonzeresa kuti vaimbove mutungamiri wenyika, VaRobert Mugabe, vasiye basa. No media source currently available 	https://www.voashona.com/a/zimbabwe-senior-official-denied-bail/5023691.html
politics	VaMugabe Vonanga kuNew York Kunopfachura Nyika Isina Mari yeMushonga	Hurumende iri kushorwa zvikuru nenyaya yekusafambisa mari dzebhajeti zvakanaka zvopa kuti vanhu vambopota vachishaya mishonga yakaita semaARV, nemishonga yegomarara, uye mafuta ekufambisa dzimotokari. Kunyangwe hazvo bhanga guru renyika riri kutatarika kuburitsa mari dzekutenga zvinhu zvakakosha izvi, mutungamiri wenyika, VaRobert Mugabe, vari kutarisirwa kuenda kuNew York, muAmerica nevana vavo, vakuwasha, vamwe vehukama nemakurukota vanosvika makumi manomwe uye vanonzi vari kupihwa mari yakawanda zvikuru. VaMugabe nechikwata chavo ichi vari kutarisirwa kunge vari muNew York musi wa 19 kusvika musi wa 23 Gunyana. Nyanzvi munyaya ndzezvehupfumi vachishanda nesangano reLabour and Economic Development Research Institute of Zimbabwe, Doctor Godfrey Kanyenze, vanoti zvinhu muhomwe yehurumende hazvina kumira zvakanaka nenyaya yekutadza kubata bhajeti yenyika zvakanaka. Vaimbova gurukota rezvemari, VaTendai Biti, vanoti pose panobuda VaMugabe munyika vanobuda nemari inosvika mamiriyoni mana emadhora zvinopa kuti nyika izotadza kutenga zvinhu zvakakosha. Va Kanyenze vanoti mari iri kuendeswa kuhofisi yaVaMugabe yakawandisa uye kunyika yakaita seZimbabwe zvinokonzera matambudziko. Asi nhengo yeZanu-PF inova sachigaro wekomiti yeparamende inoona nezvekudyidzana nedzimwe nyika, VaKindness Paradza, vanoti VaMugabe semutungamiri wenyika vane kodzero yekufamba. Mukuru wesangano reThe AIDS and Arts Foundation Zimbabwe Program iro rinoshanda nevechidiki vanorarama neHIV/AIDS, VaEmmanuel Gasa, vanoti mimwe mishonga iri kumbopota ichishomeka nenyaya yekusakosheswa kwenyaya dzezvehutano. Asi vachitaura paVOA LiveTalk, mazvikokota munyaya dzezvehutano, Dr Elophi Sibanda, vakati mushonga weAbacavir wave kuda kubviswa nekuti uri kukonzera mamwe marwadzo. VaGasa vatendawo izvi asi vakati kuda kutenga mimwe mishonga kuri kukona n’anga murapwa achida. VaGasa vanotiwo kushandisa mari yemabond notes kuri kutopa kuti zvinhu zviome. Mukuru wesangano reZimbabwe Hospital Doctors Association, Dr Edgar Munatsa, vatiwo mishonga mizhinji iri kushaikwa muzvipatara zvehurumende. Kunyangwe vatenda kuti mari iri kunonoka kuuya kubva kuReserve Bank of Zimbabwe, gurukota rinoona nezvehutano, Dr David Parirenyatwa, vati mishonga yange yave kushaikwa yavepo. Mune mamwe madhorobha munonzi muri kumbopotawo muchishaikwa mafuta ekufambisa dzimotokari zvinonzi nenyanzvi zvichapa kuti hupfumi hutoenda kumawere. Zimbabwe yakatarisana nedambudziko rekushaya simba kwemari yayo zvakapa kuti ishandise mari dzekunze dzakawanda muna 2009. Asi nekutadza kugadzirisa hupfumi uye nyaya yehuori, hupfumi hwaenda kumawere. Hurumende inoti zvayo matambudziko ari kukonzerwa nezvirango zvayakatemerwa nenyaya yekutora minda kubva kuvachena. Asi vanopikisa vanoti zvirango zvakakonzerwa nekutonga nedemo. No media source currently available  	https://www.voashona.com/a/zimbabwe-mugabe-heads-to-new-york-while-country-reels-from-cash-crisis/4025621.html
politics	Zimbabwe Yokurukurwa kuMusangano weAfrican Commission on Human Rights	Zimbabwe yange iri mugango kumusangano weAfrican Union unoona nezve kuchengetedzwa kwekodzero dzevanhu kana kuti African Commission on Human and People’s Rights uyo uri kupembererawo makore makumi matatu Africa yatanga boka rinoona nezvekodzero dzevanhu iri. Nyaya dzakazeyiwa pane zviri kuitika muZimbabwe inyaya yehurumende yekudzinga vanhu papurazi reManzou kuMazowe kuti ripihwe mudzimai wemutungamiri wenyika, Amai Grace Mugabe, uye nyaya yekudzingwa basa zvisina kujeka kwemuchuchisi mukuru wehurumende, VaRay Goba. Mumakore apfuura Zimbabwe ndiyo inonzi yaigara iri mudariro ichipomerwa mhosva yekutyora kodzero dzevanhu asi zvinonzi zvave nanu. Nyaya yekudzingwa basa kwaVaGoba yange ichinzwikwawo mudare repamusoro nhasi muHarare mushure mekunge sangano reZimbabwe Lawyers for Human Rights, ZLHR raendesa mutungamiri wenyika, VaRobert Mugabe, neJudiciary Servces Commission vachiti vakatyora bumbiro remutemo. Masangano akawanda ekuZimbabwe anorwira kodzero dzevanhu, kusanganisa ZLHR, ari kumusangano uyu. No media source currently available 	https://www.voashona.com/a/zimbabwe-african-commission-human-and-peoples-rights-ray-goba/4098976.html
politics	United Nations Yobatsira Vapoteri veZimbabwe Vodzingwa kuBotswana	Sangano rinorwira kodzero dzevapoteri pasi rose reUNHCR kumaodzanyemba kweAfrica rinoti riri munhaurirano nehurumende yeBotswana dzekutsvaga nzira yekupedza dambudziko rakasangana nezvizvarwa zveZimbabwe zviri muhupoteri muBotswana. Pane vapoteri mazana matatu nemakumi manomwe kusanganisira vana vadiki vari kutsika madziro munyaya yekuti vazvipire kudzoserwa kumusha muchirongwa chevoluntary repatration vachiti kuZimbabwe kwakaberekera ingwe. Kunyangwe hazvo hurumende yeBotswana yaiti bazi rinoona nezvekupinda nekubuda kwevanhu munyika iyi richavaita musengabere mushure mekudzosera vamwe vavo mazana mana nemakumi maviri kubva munaZvita kusvika pakati kwemwedzi uno, vapoteri ava vari kuramba vakamira semusambangwena. Muzvare Heinn Shin, avo vanoona nezvekuburitswa kwemashoko musangano reUNHCR, vaudza Studio7 kuti vari munhaurirano nehurumende yeBotswana senzira yekutsvaga pundutso panyaya iyi. Muzvare Shin vaenderera mberi vachiti vapoteri ava, vane makore anopinda gumi vari muhupoteri pamuzinda weDukwi Refugee Camp muBotswana, vhavasi kufara nekuda kudzoserwa kumusha nechisimba. Sezvo Botswana yakaisa ruoko rwayo pachibvumirano chekuchengetedza kodzero dzevapoteri che1951 UN Refugee Convention, Muzvare Shin vanoti nyika iyi inosungirwa kupa zvizvarwa zveZimbabwe hupoteri vachiti kusadaro kumbunyikidza kodzero dzevapoteri nokuti hupenyu hwavo hunogona kupinda munataisireva kana vakadzoserwa kunyika yavo. Vachitsigira mashoko aMuzvare Shin, gurukota rinoona nezvekudzivirirwa kwenyika yeBotswana, VaKagiso Mmusi vanoti hurumende yavo haisikudzosera kumusha avo vasiri kuda nechisimba kumusha. Chimwe chizvarwa cheZimbabwe icho chiri muhupoteri, Amai Toendepi Mverechena vaudza Studio 7 kuti vakanzwawo nerunyerekupe kuti sangano reUHNCR riri kutaurirana nehurumende yeBotswana kuti vatsvagirwe kwavangaendeswe. Vachitsigira mashoko aAmai Mverechena, mumwe ari muhupoteri achibva kuZimbabwe uyo asina kuda kudomwa nezita sezvo achitya kubvongodza muto kuseva achada, anoti kupindira kweUNHCR munyaya yavo kwaunza kugadzikana muhana dzevazhinji sezvo hurumende yeBotswana yati dzikamei. Pari zvino, paDukwi Refugee Camp pasara vapoteri zviuru zviviri chete zvinosanganisira zvizvarwa zveZimbabwe, Somalia, Uganda, Burundi nedzimwewo nyika dzekumabvazuva kweAfrica. No media source currently available  	https://www.voashona.com/a/united-nations-yobatsira-vapoteri-vezimbabwe-vodzingwa-kubotswana/5307025.html
politics	Kuratidzira kweMDC-T Koitwa Musi wa14 Kubvumbi	Izvi zvinotevera danho ratorwa nebazi rinoona nzvekuchengetedzwa kwerunyararo reJoint Operation Command, iro rati kuratidzira kweMDC-T kuri kuitwa musi uchange mutungamiri wenyika, VaRobert Mugabe, vachisangana nevaimbove varwiri verusununguko. Bato reMDC inotungamirirwa naVaMorgan Tsvangirai, iro ranga rakaronga kuratidzira musi wa7 Kubvumbi, rinoti rave kuzoratidzira musi wa14 Kubvumbi. Izvi zvinotevera danho ratorwa nebazi rinoona nzvekuchengetedzwa kwerunyararo reJoint Operation Command, iro rati kuratidzira kweMDC-T kuri kuitwa musi uchange mutungamiri wenyika, VaRobert Mugabe, vachisangana nevaimbove varwiri verusununguko. Vachitaura neStudio7 nhasi, VaMorgan Komichi, avo vari kutungamirira kuratidzira uku vanoti kudaidzwa kwavo neJoint Operation Command hazvisi zvinhu zvitsva sezvo pose pavanoda kuratidzira vachidaidzwa nebazi iri. VaKomichi vati vaudzwa neJOC kuti havagoni kuenderera mberi nekuratidzira musi uyu sezvo VaMugabe vachange vachisangana nevaimbove varwiri vehondo yerusununguko musi wakare. VaKomichi vati vane chivimbo chekuti vachawana mvumo yekuratidzira sezvo bato reZanu PF richiratidzira parinodira. Sachigaro wevechidiki mubato reMDC, VaHappymore Chidziva, vati ratidziro iyi ndeyekuratidza kunyunyuta kwevana veZimbabwe nekushaikwa kwemabasa munyika pamwe nekurarama kweveruzhinji vachinhonga svosve nemuromo. VaChidziva vatiwo pavo vatopedza nekuudza mapurisa nezveratidziro yavo nekudaro havazomiriri mvumo. Bato reMDC rinoti kunyange hazvo VaMugabe pavaitsvaka rutsigiro muna 2013 vakavimbisa kuti kwaizoumbwa mabasa anosvika mamiriyoni maviri, zviri kuitika ndezvekuti panozosvika sarudzo muna 2018, vanhu vane huwandu humwewo vari pamabasa vachange vamiswa mabasa. Bato reMDC ratiwo richaratidzira zvine runyararo. No media source currently available 	https://www.voashona.com/a/zimbabwe-mdc-marches/3265218.html
politics	VaMnangagwa Vokurudzira Sarudzo Dzakachena seChaive Chido chaVaTsvangirai	Mutungamiri wenyika VaEmmerson Mnangagwa vaenda kunobata maoko kumhuri yekwaTsvangirai zvichitevera kushaya kwemutungamiri webato reMDC-T, VaMorgan Tsvangirai, uye zvinonzi vakurudzira kuti sarudzo dzegore rino dzinge dziri sarudzo dziri pachena sezvaidiwa NaVaTsvangirai. Vachitaurawo pamusangano wavazoita nevatsigiri vavo paHarvest House, vakafanobata chigaro chemutungamiri weMDC-T, VaNelson Chamisa ,vati mutungamiri wenyika VaMnangagwa vaenda kunobata maoko kumhuri yekwaTsvangirai kumba kwemufi vaine vatevedzeri vavo vanoti VaConsntantino Chiwenga naVaKembo Mohadi, vakavimbisa kuti sarudzo dzegore rino dzichange dzakacheka senzira yekuzadzikisa zvido zvaVaTsvangirai. Mumwe wevana waVaTsvangirai, anonzi Richard Tsvangirai, uyo asiri mwana wemudzimai waVaTsvangirai wekutanga, mushakabvu Amai Susan Tsvangirai, audza vatsigiri veMDC kuti VaChamisa vanofanira kuzadzisa zvaidiwa nababa vavo. Asi vamwe vana vose vaVaTsvangirai vanga vasipo pamusangano wepaHarvest House uyu. Zvichakadai, munyori mukuru muMDC-T, VaDouglas Mwonzora, avo vanoti havasi kucherechedza VaChamisa semunhu akafanobata chigaro chemutungamiri webato, vatadziswa kutaura nevatsigiri vaVaChamisa pamusangano. Musangano uyu wapindwawo nemutungamiri webato rinopikisa kuNamibia reADT, VaMcHenry Venami, avo vati ruzhinji rweZimbabwe rwunosungirwa kuzadzisa zvido zvaVaTsvangirai zvekuti munyika muve nehutongi hwejekerere kubudikidza nekuvhotera MDC musarudzo dzegore rino. Mutumbi waVaTsvangirai waendeswa kumba kwavo kuHighlands kwaucharara usati waendeswa kumusha kwavo kwaHumanikwa, mudunhu reBuhera kuManicaland neMuvhuro. Mutumbi uyu waswera uri kusvondo yeMethodist kuMabelreign uko kwaipindirwa svondo naVaTsvangirai. Mufi akatarisirwa kuvigwa neChipiri kuBuhera. No media source currently available 	https://www.voashona.com/a/zimbabwe-politics-tsvangirai-mnangagwa-elections/4259852.html
politics	Vadzidzi Gumi neVana Vosungwa Vachiratidzira paUniversity of Zimbabwe	Vadzidzi vepaUniversity of Zimbabwe vanoti vacharamba vachienderera mberi nekuratidzira kunyangwe vamwe vavo gumi nevana vakasungwa nezuro vachinyunyuta nekuwedzerwa kwemari dzedzidzo. Vachitaura neStudio 7, rimwe remagweta arikumiririra vadzidzi ava vaPaidamoyo Saurombe vanoshanda nesangano remagweta anorwira kodzero reZimbabwe Lawyers for Human Rights vati vadzidzi gumi nevana vakasungwa nezuro havasati vaudzwa mhosva yavari kupomerwa VaSaurombe vanoti pavadzidzi vakasungwa apa pane vamwe vakakuvara. Studio 7 hainawo kukwanisa kubata mutauriri wemapurisa Assistant Commissioner Paul Nyathi kuti tinzwe divi ravo. Vachitaura nevatori venhau nhasi muHarare vanomiririra vadzidzi vepaUniversity of Zimbabwe vati mari dzechikoro dzirikudiwa dzinokatyamadza sezvo vazhinji vavo vasiri kukwanisa kuzounganidza mari dzirikudiwa idzi. Mutungamiriri we Student Representative Council yepaUZ vaAllan Chipoyi vanoti mari irikudiwa iyi ichasiya vana vevarombo vasingawani dzidzo University of Zimbabwe yakakwidza mari dzechikoro izvo zvichasiya vaibhadhara mari shoma pachikoro ichi vobhadhara mari inosvika zviuru mazana matatu nemakumi mana nezvishanu kana kuti 340 000 kubva pazviuru makumi mashanu nezvinomwe 55 000. Avo vanoda kuita zvidzidzo zveMasters varikutarisirwa kubhadhara mari inodarika miriyoni yemadhora emuno. Munyori mukuru muSRC , VaMunashe Cuthbert Masiyiwa vatsigirawo vachiti ongororo yavakaita inoratidza kuti vadzidzi vazhinji vari pachikoro ichi vanobva kumhuri dzisingawani mari yakawanda. VaMasiyiwa vatiwo vanoda kuti mapurisa asungunure vadzidzi vakasungwa. Vadzidzi ava vanyorawo tsamba yenyunyuto iyo vanoti yasainwa nevadzidzi vanodarika zviuru zvishanu. Vati vachanosiya tsamba yenyunyuto iyi kudare reparamende, kubazi rezvedzidzo yepamusoro pamwe nekuZimbabwe Human Rights Commission. Vadzidzi ava vanotiwo kana mari ikasadzikiswa vachange vachizoendawo kumatare. Muzvare Everjoy Chidindi vebato rinopikisa reLabour Economists and Afrikan Democrats vaudzawo Studio 7 kuti zvinokatyamadza kuti mari dzinodiwa nehurumende hadzienderani nemari irikutambiriswa veruzhinji. Hatinawo kukwanisa kubata gurukota rezvedzidzo yepamusoro Muzvinafundo Amon Murwira kana vakuru vepaUniversity of Zimbabwe. Asi vachinyora padandemutande reTwitter , munyori mubazi rezvekubudiswa kwemashoko vaNick Mangwana vanoti vasingakwanisi kubhadhara mari dzechikoro kumauniversity kune zvirongwa zvakadai sekubhadhara mari padiki padiki pamwe nekupiwa zvikwereti. Vatiwo pane varikuda kupinza zvematongerwo enyika munyaya dzekukwidza kwemari dzechikoro asi izvi zvarambwa nevamiririri vevadzidzi avo vatiwo hazviiti kuti vanzi vabhadhare mari iyi zvishoma zvishoma nekuti yakawandisa. Zvimwe zvikoro zvedzidzo yepamusoro zvakwidzawo mari zvakanyanya zvinosanganisira Masvingo Polytechnic iyo yakakwidza mari dzeNational Certificate kubva pazviuru makumi maviri nezvina zvemadhora emuno 24 000 kuenda pazviuru zana nezvishanu (105 000). Gweru Polytechnic neLupane State University ndovamwewo zvakare vakakwidza mari dzechikoro. 	https://www.voashona.com/a/6745926.html
politics	VaBiden Vanokunda VaTrump Musarudzo yeMutungamiri weAmerica	Vaimbove mutevedzeri wemutungamiri weAmerica, VaJoe Biden, vakunda musarudzo yemutungamiri weAmerica zvichitevera kukunda kwavaita mudunhu rePennsylvania.  VaBiden, avo vane makore makumi manomwe nemasere ekuberekwa, vatora zvigaro zvose makumi maviri zve electoral college zvemudunhu rePennsylvania ndokuita zvigaro zvinodarika mazana maviri nemakumi manomwe vachidarika zvigaro zvinodiwa kuti munhu adomwe semunhu akakunda musarudzo yemutungamiri wenyika. VaBiden vakunda mutungamiri weAmerica pari zvino, VaDonald Trump, avo vakabuda pachena kuti vari kupikisa mumatare maverengerwo akaitwa mavhoti mumamwe matunhu emuAmerica.  VaBiden vachaitwa mutungamiri weAmerica wechimakumi mana nematanhatu apo vachagadzwa zviri pamutemo muna Ndira gore rinouya. Kukunda kwaVaBiden kunoreva kuti mutevedzeri wavo, Amai Kamala Harris, vari kupinda munhoroondo yekuva mudzimai wekutanga, uye ari mutema, kuva mutevedzeri wemutungamiri wenyika munhoroondo yeAmerica yemakore mazana maviri nemakumi mana nemana.  VaBiden vakashanda vari mutevedzeri waVaBarack Obama kubva muna 2009 kusvika muna Ndira 2017, apo pakatoreswa VaTrump mhiko yekuva mutungamiri wenyika mushure mekukunda Amai Hilary Clinton musarudzo yakaitwa muna Mbudzi 2016. VaBiden vakashandawo senhengo yedare Senate kwemakore makumi matatu nematanhatu. Imwe nyanzvi munyaya dzematongerwo enyika uye vari mudzidzisi paDeVry University kuOhio, Professor Elliot Masocha, vanoti zvanga zviri pachena kuti VaBiden vachakunda musarudzo iyi. Asi VaMasocha vanoti VaBiden vane mutoro mukuru wekugadzirisa zvinhu munyika pamwe nekunze kwenyika zvavati zvakavhiringwa naVaTrump. No media source currently available 	https://www.voashona.com/a/joe-biden-wins-us-presidency/5652055.html
politics	Hurumende Inonzi Ndiyo Iri Kutungamira Mukutyorwa kweKodzero dzeVanhu	Sangano remubatanidzwa wemasangano anorwira kodzero dzevanhu munyika, reZimbabwe Human Rights NGO Forum, rinoti kutyorwa kwekodzero dzevanhu munyika kuri kunyanya kuitwa nehurumende. Pakodzero dzakatyorwa mugore rakaongororwa iri, Zimbabwe Human Rights NGO Forum inoti zvikamu makumi manomwe nezviviri kubva muzana zvekodzero idzi, zvakatyorwa nemapazi aehurumende anosanganisira mapurisa, mauto nevasori. Vachitaura mushure mekuparura gwaro ravo rinonzi “ State of Human Rights Report Zimbabwe 2018,” chipangamazano muZimbabwe Human Rights NGO Forum, VaDzikamai Bere, vati mumwaka uyu mapaziehurumende ndiwo akanyanyotyora kodzero dzeveruzhinji. VaBere vatiwo kuremekedza kodzero zvinoda kuti hurumende izvipire mukuchengetedza kodzero dzeveruzhinji. VaBere vati kodzero yakanya kutyorwa gore rapera ikodzero yekuungana kwevanhu vakasununguka. Vatiwo vanhu vakafa apo vaiita zvinhu zvinobvumidzwa nebumbiro remitemo yenyika. Mukuru weZimbabwe Human Rights NGO Forum, Amai Blessing Gorejena, vatiwo kutyorwa kwekodzero munyika kwawanda zvakanyanya kupfuura makore mashoma apfuura. Amai Gorejena vatiwo kuti Zimbabwe ibudirire mukuchengetedza kodzero dzevanhu, hurumende inofanirwa kuona kuti yaremekedza kodzero dzemunhu wese pasina kutarisa kuti abuda mumba maani. Studio7 haina kukwanisa kunzwa divi rehurumende paongororo yeZimbabwe Human Rights NGO Forum iyi. Asi mumwe wechidiki mubato reZanu PF, VaTafadzwa Mugwadi, vati kunyange hazvo vanhu vane kodzero munyika, kodzero idzi hadzifanirwi kukanganisa mafambiro ebasa munyika. VaMugwadi vati magwaro anoburitswa aya haana mature ose. Zimbabwe Human Rights NGO Forum inotiwo hurumende inofanirwa kuumba hwaro hwenhaurirano nezvizvarwa zvese zvenyika; kuona kuti bumbiro remitemo yenyika yaremekedzwa; kugadzirisa mitemo inotyora bumbiro remitemo yenyika; kuona kuti vese vanokanganisira vamwe vamiswa pamberi pematare vachitongwa nemhosva dzavanenge vapara, uye kusimbaradza dzidziso muvanhu pamusoro pekodzero dzavo. Masangano anorwira kodzero pamwe nemamwe mapato anopikisa akapomera hurumende mhosva yekusaremekedza kodzero yehupenyu pakapfurwa vanhu nemasoja muna 2018 mushure mesarudzo izvi zvakaitika zvakare muna Ndira gore rino.	https://www.voashona.com/a/zimbabwe-government-named-as-leading-rights-violator/5125033.html
politics	Chikwata cheCOMESA Chinoti Nyika Yagadzirira Sarudzo Dzakachena.	Chikwata chakatumwa nesangano reCommon Market For Eastern and Southern Africa (COMESA) kuzoongororo gadziriro dzesarudzo kuti dziri kufamba sei munyika, chapeta chirongwa ichi chichiti nyika yakagadzirira kuita sarudzo dzakachena. Mukuru wechikwata ichi, Ambassador Ashraf Gamaal Rashed, vanonzi vataura kuti nyika iri mugwara rakanaka rekugadzirira kuita sarudzo dzakachena uye vavimbisa rutsigiro rwavo kunyika kusvika sarudzo dzapera. Chikwata ichi chasanganowo negurukota rezvekunze kwenyika VaSibusiso Moyo muHarare, uye chakasangana kare neZimbabwe Electoral Commission, ZEC, mapurisa eZRP, mutongi mukuru wematare, VaLuke Malaba, pamwe nemapato ezvematongerwo enyika nevemasangano akazvimiririra. Nyanzvi mune zvematongerwo enyika, vachidzidzisa paPretoria Univesity, Doctor Tyanai Masiya vanoti vaongorori veCOMESA ava vanogona kudaro vakapotsa maonero nekuti zvizhinji zvisati zvaiswa mugwara. Zvichakadaro, sangano re European Union razivisawo kuti ranyorerana nehurumende yeZimbabwe chibvumirano chekushanda pamwe chichabvumidza sangano iri kuti ritumire chikwata chichaongorora sarudzo dziri kuitwa gore rino munyika. Chibvumirano ichi chinonzi chanyoreranwa pakati pegurukota rezvekudyidzana nedzimwe VaSibusiso Moyo, nemumiriri we European Union muZimbabwe, VaPhillipe Van Damme, zvichitevera kukokwa kwakaitwa sangano iri nehurumende yeZimbabwe muna Kurume kuti rikwanise kutumira chikwata chichaongorora sarudzo. No media source currently available 	https://www.voashona.com/a/comesa-yoti-zimbabwe-yagadzirira-sarudzo-zvakanaka/4413402.html
politics	Hurumende Yozadza Mapurisa Mumigwagwa neKuda Kumisa Kuratidzira	Gurukota rinoona nezvemukati menyika, VaIgnatius Chombo vanoti mapurisa achange akadirwa munyika yose neChitatu apo pakatarisirwa kuti veruzhinji vacharamwa mabasa zvakare sezviri kukurudzirwa nemamwe mapoka. Zvichakadaro, mapurisa neChipiri akasunga Mufundisi Evan Mawarire, avo vanove mumwe wevari kukurudzira veruzhinji kuti vasaende kumabasa nemusi weChitatu. Vachitaura nevatori venhau muHarare nemusi weChipiri, VaChombo vati mapurisa achange akagadzirira zvakakwana kuchengetedza runyararo munyika pahurongwa hwemazuva maviri hwekusaenda kumabasa huri kurongwa nemamwe masangano. VaChombo vati kunyange hazvo zvizvarwa zveZimbabwe zvine nhuna dzazvo nehurumende, pane nzira dziri pamutemo dzazvinofanira kutevedzera vachiti mapurisa achasunga vese vachakonzera mhirizhonga pakuramwa mabasa uku. VaChombo, avo vanga vakatsigirwa negurukota rinowona nezvekudzivirirwa kwenyika, VaSydney Sekeramayi pamwe negurukota rinowona nezvevasori, VaKembo Mohadi, vati hurumende haisi kuzopinza mauto mumigwagwa vachiti mapurisa ari munyika akakwana kuti achengetedze runyararo. Vachipindura mubvunzo wekuti sei mutungamiri wenyika VaRobert Mugabe nehurumende yavo vasiri kutevedzera zviri kutaurwa neveruzhinji zvekuti vabve pachigaro, VaChombo vati VaMugabe havana kwavari kuenda sezvo vachiti vakapihwa masimba ekutungamira nyika neveruzhinji musarudzo dzemuna 2013. VaChombo vanoti kuramwa mabasa kuri kuda kuitwa kubva musi weChitatu kuri kurongwa nehurumende dzekunze idzo dziri kuda kuti hurumende yaVaMugabe ibve pachigaro kunyange hazvo hurumende dzekunze idzi dzichiti hadzineyi nehurongwa uhwu. Zvichakadai, gweta riri kumirira Mufundisi Mawarire, VaHarrison Nkomo vaudza Studio 7 parunhare manheru ano vari kukamba yemapurisa yeHarare Central Police Station kuti VaMawarire vari kupomerwa mhosva yekukurudzira kuti munyika musagadzikanane. Tichiri panyaya iyi, sangano remagweta anorwira kodzero dzevanhu re Zimbabwe Lawyers for Human Rights raburista mashoko ekuti riri kushushikana zvikuru nekusungwa kuri kuitwa vanhu vari kuronga nyaya yekuramwa mabasa mangwana. Mumwe mushandi wehurumende uyo aramba kudomwa nezita anoti vatowirirana nevamwe vavo kuti havasi kuzoenda kumabasa kwemazuva maviri ari kutevera zvisinei nekurudziro yaVaChombo yekuti vanhu vasateerere kurudziro yekurambwa mabasa iyi. Svondo rapera vashandi vazhinji munyika vakateerera kurudziro yekusaenda kumabasa iyi, danho rinonzi nevamwe ndiro riri kutyiwa zvakare nehurumende kuti vanhu vachatora pamazuva maviri ari kukurudzirwa kuti vanhu vasaenda kumabasa aya. No media source currently available  	https://www.voashona.com/a/zimbabwe-matongerwo-enyika/3415430.html
politics	VaTsvangirai Vanoti VaMbeki Mutengesi, Ngavakumbire Ruregerero	Mutungamiri we MDCT, Va Morgan Tsvangirai, vapomera neChitatu vaimbova mutungamiri we South Africa, Va Thabo Mbeki, mhosva yokushanda pamwe chete nemutungamiri wenyika, Va Robert Mugabe, mukubirirwa kunonzi kwakaitwa sarudzo dzemuna 2002. VaTsvangirai vatiwo Va Mbeki vanoziva zvakaitika pasarudzo dzemuna 2008 idzo dzakazokonzera kuti pawumbwe hurumende yemubatanidzwa mushure mekunge VaTsvangirai vakunda VaMugabe musarudzo idzi. Vachitaura nevatori venhau pamuzinda webato ravo pa Harvest House zvichitevera kubuda kwakaita gwaro revatongi vematare edzimhosva veku South Africa, reJudicial Observer Mission, iro rakange richiongorora sarudzo dzemuna 2002, Va Tsvangirai vapomera hurumende yeSouth Africa yaiva pasi paVa Mbeki mhosva yekushanda neZanu PF mukudzvanyirira zvido zvevana veZimbabwe. Zvichitevera sarudzo dzemutungamiri wenyika dzemuna 2002, Va Tsvangirai vakaenda kumatare vachiti sarudzo idzi dzakange dzabirirwa naVaMugabe, asi kusvika pari zvino matare haasati atura mutongo panyaya iyi. Nekune rumwe rutivi, bepanhau reku South Africa rakaenda kumatare richida kuti gwaro revaongorori ve South Africa ava ribuditswe pachena asi rakazobuda nemusi weChishanu svondo rapera mushure mekunge matare epamusoro soro munyika iyi ati gwaro iri riburitswe. Hurumende yeSouth Africa yakanga yapikisa kuburitswa kwegwaro iri. VaTsvangirai vaendererera mberi vachiti pakaitwa musangano wenyika dziri kuchamhembe kwe Africa muguta guru re Zambia re Lusaka muna Kubvumbi 2008, Va Mbeki vakataurawo zvakare kuti mu Zimbabwe maizoitwa sarudzo dzemutungamiri wenyika dzechipiri, kana kuti presidential runoff, kunyange hazvo zvakange zvabuda musarudzo zvakange zvisati zvave kuzivikanwa. Vati izvi zvinoratidza kuti Va Mbeki vakange vachiziva zvose zvakanga zvichiitwa neZanu PF pakange pakapfimbikwa zvakange zvabuda musarudzo izvo zvakatora nguva inodarika mwedzi mumwe chete zvisati zvaziviswa kune veruzhinji. Zvichakadai, mukuru wesangano rinoongorora nyaya dzekufambiswa kwesarudzo munyika re Election Resource Centre, Va Tawanda Chimhini, vanoti hurumende ye South Africa inofanira kukumbira ruregerero panyaya iyi kuvana veZimbabwe. Hatina kukwanisa kunzwa divi rehurumende ye South Africa panyaya iyi. Gwaro re Judicial Observer Mission iri rinotiwo sarudzo dzemuna 2002 hadzina kufambiswa zvakanaka uye rinoti pakange pane mhirizhonga yakanyanyisa yakavhiringa hupenyu hwenhengo dze MDC, vatungamiri vebato iri vakasungwa pamberi pesarudzo uyewo kuti gwaro revavhoti rakanga risiri mumawoko e MDC. Kunyange hazvo pakaitwa dzimwe sarudzo kubva muna 2002, MDC-T ichiri kungochema nenyaya dzimwe chetedzo uye kusvika pari zvino bato iri rinoti harisati rave negwaro revavhoti. Va Tsvangirai vati kubva muna 2000 pakaitwa sarudzo dzeparamende, Zimbabwe haisati yamboita sarudzo dziri pachena. Zvichakadai, Va Tsvangirai vati kusawirirana kuri kuitika mu Zanu PF kunoratidza kuti Va Mugabe havasisina nguva yakareba vari muhutongi. Izvi zvinotevera mashoko emudzimai wemutungamiri wenyika, Amai Grace Mugabe, avo vari kukurudzira kuti mutevedzeri wemurume wavo mubato nemuhurumende, Amai Joice Mujuru, vasiye chigaro chavo vachivapomera mhosva dzehuori, kusagona basa pamwe nekuronga zvekubvisa Va Mugabe pachigaro zvechisimba. Kunyange hazvo vachiti gakava riri mu Zanu PF harinei nebato ravo, chinovarwadza sebato ndechekuti veruzhinji ndivo vari kutambura uku vari muhurumende vachiswera vachirwira masimba. Asi Amai Mujuru vari kuramba mhosva dzose dzavari kupomerwa vachiti mawoko avo akachena semukaka uye vanoti vakatokwidza nyaya iyi kumagweta avo nepamusana pekusvibiswa kwavanoti kuri kuitwa zita ravo. No media source currently available 	https://www.voashona.com/a/tsvangirai-mbeki-mugabe/2526828.html
politics	Kunyoresa Kuvhota Kwokonzera Mutauro Munyika	Sachigaro wesangano rinotungamira nyaya dzesarudzo reZimbabwe Electoral Commission, ZEC, Amai Rita Makarau, vanoti vanhu vachatanga kunyoresa kuvhota kuti vave pagwaro idzva rinoshandisa michina yechizvino zvino, kana kuti Biometric Voter Registration, nemusi weMuvhuro. Asi musi uyu, dare repamusoro reHigh Court rinenge richizeyawo nyaya yekuti zviri kuitwa neZEC zviri pamutemo here kana kuti kwete. Bato reMDC-T rakaendesa mutungamiri wenyika, VaRobert Mugabe, mutevedzeri wavo, vanove zvekare gurukota rezvemitemo, vaEmmerson Mnangagwa, uye ZEC, kumatare richiti zvavari kuita munyaya dzesarudzo, kusanganisira nyaya yekutanga kunyoresa vavhoti, hazvisi pamutemo. Mamwe masangano, akaita seZimbabwe Election Support Network, aburitsawo mashoko kuvatori venhau nhasi achikurudzira hurumende kuti ivandudze mitemo yesarudzo kuitira kuti nyika iite sarudzo dzakachena. Sangano iri rati nyaya dzekutyora kodzero dzevanhu munguva yesarudzo, kusanganisira kuvaita kafiramberi nekuvatyisidzira, dzinofanira kumira. Sangano remubatanidzwa wemasangano akawanda akazvimirira munyika, Crisis In Zimbabwe Coalition, yaburitsawo mashoko kuvatori venhau richiti harisi kufara kuti ZEC haisi kunyatsoshandawo nemasangano akazvimirira oga muzvirongwa zvayo. Sangano iri ratiwo nenyaya yekushaya dzidziso yakakwana yezvekunyoresa kuvhota, sarudzo idzi dzichangoita sedzimwe dzakaitwa kare dzisina kutambirwa nemapato anopikisa. Mashoko aya anotsinhirwawo nemunyori mukuru weMDC-T, VaDouglas Mwonzora, vakati nemasikati eMuvhuro dare rinenge rozeya kuti zviri kuitwa neZEC zviri pamutemo here. No media source currently available 	https://www.voashona.com/a/bvr-mwonzora-zec-court-makarau/4030995.html
politics	VaDabengwa Voberekwa Kumusana naVaChamisa Kuti ZAPU Iwane Zvigaro	Bato reZAPU rinopinda muchibvumirano neMDC Alliance chekutsigira VaNelson Chamisa musarudzo. Mutungamiri webato reZAPU, VaDumiso Dabengwa, vazivisa nezvechibvumirano ichi pamusangano wavaita nevatapi venhau neChishanu muBulawayo. Mutauriri weZAPU, VaIphithule Maphosa, vanoti ZAPU haizi kupinda muMDC Alliance asi chibvumirano ichi chichaita kuti bato reZAPU ripiwe zvigaro gumi zvedare reparamende zvichakwikwidzwa nenhengo dzebato iri dzichitsigirwa neMDC Alliance. VaMaphosa vati bato ravo rakamboedza kutaura nemamwe mapato asi richitadza kuwirirana nawo izvo zvaita kuti rishande neMDC Alliance. Chipangamazano paUniversity of Pretoria, VaTinashe Mawere, vanoti VaDabengwa munhu ane nhoroondo inoremekedzwa mukurwira rusununguko rwenyika vachitiwo chibvumirano ichi chinogona kubatsira VaChamisa neMDC Alliance zvikuru. Mudzidzisi munyaya dzerunyararo nebudiriro uye vari muongorori wezvematongerwo enyika akazvimirira, Vincent Chakunda, vanotsinhirawo maonero aya. Mune imwewo nyaya, Zimbabwe Electoral Commission inoti vanhu mazana maviri nevashanu ndivo vakakwanisa kuendesa mazita avo kudare reNomination Court nezuro kuti vakwikwidze pazvigaro gumi nezviviri zvedare reparamende zviri mudunhu reBulawayo. No media source currently available  	https://www.voashona.com/a/zapu-partners-with-mdc-alliance-after-parly-seats-promise/4440925.html
politics	VaChamisa naVaMudzuri Vodomwa Kuitwa VaTevedzeri VeBato reMDC	"Mutungamiri webato rinopikisa reMDC-T VaMorgan Tsvangirai vadoma VaElias Mudzuri naVaNelson Chamisa sevatevedzeri vavo. Vachitaura kumba kwavo kuHarare nevatori venhau VaTsvangirai vati zvavaita zvido zvebato ravo, “Kudoma kwandaita vaviri ava kunotevera kurudziro yakaitwa neNational Council nezuro."" Vaviri ava pamwe naAmai Thokozani Khupe vachandibatsira kugadzirira sarudzo dzemuna 2018. Izvi zvave kureva kuti VaTsvangirai vanenge vave nevatevedzeri vatatu kusanganisa Amai Khupe. Kudomwa kwaVaChamisa naVaMudzuri kunotevera misangano miviri yakaitwa nezuro yeNational Council neNational Executive. VaTsvangirai vakazivisa mwedzi wapera kuti vainge vaine chirwere chegomarara rematumbu asi vakaudza Studio 7 kuti havasi kuzosiya basa uye vanotarisira kunaya sezvo vari kudaira mushonga. Tichakupai zvizere nezvenyaya iyi muteerere Studio 7 na 7 pm pamasaisai anoti 909 am ne 4930 kilohertz pa short wave"	https://www.voashona.com/a/zimbabwe-matongerwo-enyika/3419565.html
politics	Veruzhinji Vomirira Kuona Gwara Richatorwa NaVaMnangagwa	Kunyangwe hazvo kuenda kwevaimbove mutungamiriri wenyika VaRobert Mugabe kwakatambirwa neveruzhinji, vamwe vanoti hutungamiriri hwakanaka hwaVaMnangagwa huchabuda chete zvichionekwa nemabatiro avachaita sarudzo dzakatarirwa gore rinouya. Kunyangwe hazvo mukugadzwa kwavo semutungamiriri wenyika, VaEmmerson Mnangagwa vakavimbisa kushanda pamwechete nezvizvarwa zveZimbabwe pamwe nekusimbaradza runyararo, VaDaniel Chirume Chiunda vanoti pari zvino hazvina chinoratidza kuti mashoko emutungamiriri wenyika aya angavimbwa navo. VaChiunda vaudza Studio 7 kuti kudzoserwa kwemamwe makurukota ehurumende anozivikanwa nehuwori nekusagona basa zvinoita kuti vasavimba naVaMnangagwa kuti vachazadzisa zvivimbiso zvavo. VaChiunda vanoti kunyangwe haazvo VaMugabe vakabviswa murunyararo, vachazogutsikana nekushanduka kwezvinhu kana nyika yeZimbabwe ikaita sarudzo dzakasununguka kuti vanhu vapiwe mukana wekusarudza mutungamiriri wavanoda gore rinouya. Chimwe chizvarwa cheZimbabwe VaStanley Mutetwa vanoti kunyangwe zvazvo vakafara nekubviswa kwaVaMugabe nemauto vanoti havafunge kuti bato reZanu PF richachinja maitiro aro sezvo riri kungotungamirirwa nevanhu vaibatsira nekutsigira maitiro aVaMugabe. Imwe nyanzvi mune zvematongerwo enyika nemagariro evanhu , Dr Tinashe Mawere, vari kuDepartment of Historical and Heritage Sudies and Center for Sexualities , Aids and Gender paUniversity ye Pretoria muSouth Africa, vanotiwo zvakaitika munyika zvinoratidza simba remauto muZimbabwe. VaMawere vanoti havaoni mauto achitendera hutongi hwemunhu asina kurwa hondo. VaMawere vanotiwo kushaikwa kwevechidiki nevanhukadzi vakawanda pamakurukota aVaMnangagwa zvinosimbaradza kutongi kwechiuto nezera revakaenda kuhondo. Vanotiwo kunyangwe hazvo VaMugabe vakatambudza zvizvarwa zveZimbabwe zvakanyanya kwenguva ndefu, vati vakabatwa zvakana zvikuru mushure mekusiya basa nekudawo kwekuti vakaenda kuhondo. Veruzhunji vanoti vachakatarisira kuti hurumende yaVaMnangagwa ichagutsa zvido zvevana veZimbabwe mumwedzi yasara sarudzo dzisati dzaiitwa huye kuti pachaitwa sarudzo dzejekerere here. No media source currently available 	https://www.voashona.com/a/zimbabwe-doubts-over-mnangagwa-leadership/4147134.html
politics	Mumwe Mutewedzeri weMutungamiri weMDC Alliance, VaTendai Biti, Vanobvisiswa Mari yeChibatiso	Mumwe wevatevedzeri vemutungamiriri weMDC Alliance, VaTendai Biti, vabhadhariswa zviuru gumi zvemadhora emuZimbabwe semari yechibatiso kuti vatongwe vachibva kumba panyaya yavari kupomerwa yekurova mumwe mudzimai. VaBiti vari kupomerwa mhosva yekurova Amai Tatiana Aleshina vekuRussia muHarare svondo rapfuura. Mutongi wedare Amai Vongai Muchuchuti vati VaBiti vagare pakero yavakapa kudare uye havafaniri kupindira pakuferefetwa kwenyaya iyi. Vachuchisi panyaya iyi havana kupikisa kuti VaBiti vabhadhare mari yechibatiso uye vanzi vadzoke kudare musi wa18 Ndira gore rinouya apo pachatanga kunzikwa nyaya yavo. Gweta raVaBiti, VaAlec Muchadehama, vaudza dare kuti VaBiti havana mufaro nemasungirwo avakaitwa uyewo vaigona kubatwa neCovid- 19 nekuti pavakasungirwa paHarare Central Police Station hapana kana maSanitiser, ma mask nezvimwe zvinodzivirira denda reCovid 19. Pazvichemo zvavo, VaBiti vanotiwo vakanyimwa chikafu uye segweta, nhengo yeparamende nemhunhu ane mukurumbira, hazvaikodzera kuti vadzikisirwe pasi nemabatirwo avakaitwa nemapurisa. Dare rati nyaya yaVaBiti inofanira kuongororwa uye zvinenge zvabuda muongororo iyi zvounzwa kudare musi wa18 Ndira gore rinouya. Zvichakadai, mutauriri weMDC Alliance, Muzvare Fadzayi Mahere, vati kunyange hazvo VaBiti vabhadhariswa mari yechibatiso, havasi kufara nemabatirwo avakaitwa nemapurisa. Mune imwewo nyaya, mumwe mushandi mukuru wekanzuru yeHarare, VaKainos Chingombe, avo vakasungwa nezuro vachipomerwa mhosva yekusashandisa mahofisi avo zvakanaka apo vakatenga motokari yaidhura zvakanyanya, vanzi nedare vadzoke nemuvhuro. Gweta ravo, Muzvinafundo Lovemore Madhuku, vati VaChingombe vanoramba mhosva dzavari kupomerwa. Mune imwezve nyaya, mutungamiri webato rinopikisa reMDC Alliance, VaNelson Chamisa, varangarira Amai vavo, avo vakashaya nguva pfupi yapfuura. Nyaradzo iyi yaitirwa kumusha kwavo kuGutu South mudunhu reMasvingo. No media source currently available 	https://www.voashona.com/a/zimbabwe-mdc-alliance-vice-president-tendai-biti-granted-bail/5688469.html
politics	VaChamisa Voenda kuMatare Vachipikisa Zec Yakati VaMnangagwa Vakakunda Musarudzo	Nyanzvi munyaya dzebumbiro remitemo yenyika dzinoti kana MDC Alliance ikakwidza nyaya yayo kumatare edzimhosva yekuti VaNelson Chamisa vakakunda mutungamiri weZanu PF, VaEmmerson Mnangagwa, izvi zvinomisa kugadzwa kwaVaMnangagwa. VaChamisa vanoti vari kuronga kuenda mutare kunopikisa zvakaburitswa neZimbabwe Electoral Commission, Zec, vachiti vane humbowo hunoratidza kuti vakakunda VaMnangagwa zvine mutsindo. Bumbiro remitemo yenyika rinopa vanenge vasina kufara nezvebuda musarudzo mazuva manomwe kubva panozviswa zvabuda musarudzo kuti vakwidze nyaya yavo kumatare. Kana izvi zvisina kuitika zvinoreva kuti vanenge vakunda musarudzo vanogadzwa semutungamiriri wenyika mukati memazuva mapfumbamwe kubva pazuva raitwa sarudzo. Vari kuziva zviri kuitika zvakare vari gweta muMDC Alliance, VaJacob Mafume, vaudza Studio 7 kuti MDC Alliance iri kuenda kumatare neMuvhuro kana Chipiri kuitira kuti inopikisa zvakaziviswa neZec. Asi nyanzvi munyaya dzebumbiro remitemo yenyika, uye vari mutungamiri weNational Constitutional Assembly, VaLovemore Madhuku, vachitaura senyanzvi yemitemo vanoti kuti MDC Alliance ibudirire panyaya iyi, inofanira kuburitsa humbowo hwemagwaro ekuzvivisa zvakubuda musarudzo panzvimbo yega yega yakavhotera vanhu munyika uye magwaro avo anofanira kufanana neeZec pamwe nevamwe vakapinda musarudzo idzi. VaMadhuku vanoti matare anosungirwa kupedza nyaya iyi mukati memasvondo maviri uye panguva iyi VaMnangagwa ndivo vanenge vari mutungamiriri wenyika. Vanoongorora zvematonerwo enyika vakazvimirira, VaJoy Mabenge, vaudza Studio7 kuti sekunzwa kwavari kuita, MDC Alliance ine humbowo hwekuti sarudzo idzi dzakabiridzirwa, uye kana humbowoi uhwu hukatambirwa nematare bato iri rinogona kubudirira. Asi vanoti zvinogana kunetsa kana MDC Alliance ikatadza kuburitsa humbowo. Sachigaro veZec, Amai Priscilla Chigumba, vakati VaMnangagwa vakawana 50.8 percent, ukuwo VaChamisa vachiwana 44.3 percent musarudzo yemutungamiriri wenyika yaikwikwidzwa nevanhu makumi maviri nevatatu, kusanganisira VaMadhuku.	https://www.voashona.com/a/experts-discuss-the-way-forward-following-presidential-results-disputes/4514764.html
politics	Muzvare Lynda Masarira Opika Jeri Achibva Kumba	Murwiri wekodzero dzevanhu uye ari mutungamiri wesangano remadzimai ari munyaya dzezvematongerwo enyika reZimbabwe Women in Politics Alliance, Muzvare Lynda Masarira, vatongerwa kugara mujeri kwegore nemwedzi mitanhatu mushure mekubatwa nemhosva pakuratidzira kwakaitika gore rapera. Dare ramejasitiriti rekuMbare muHarare ratura mutongo wekuti Muzvare Masarira vagare mujeri kwegore nemwedzi mitanhatu mushure mekubatwa nemhosva yekukanganisa kufamba kwevanhu nemotokari kwavanonzi vakakonzeresa pakuratidzira kwakaitwa gore rapera mumusha weMufakose pakaramwa veruzhinji mabasa kwemazuva maviri. Asi mimwe mwedzi minomwe yasendekwa parutivi vachinzi vasapare mhosva yakadai zvakare mukati memakore mashanu ari kutevera. Dare rati pamwedzi gumi nemumwe yasara, Muzvare Masarira vanogona kuipika kana kuti vonoshanda pachena paMarlborough Clinic kubva na8 dzemangwani kusvika 4 dzemasikati kwemasvondo gumi nemaviri. Muzvare Masarira, avo vasarudza kunoshanda pachena sezvaturwa nedare, vaudza Studio7 kuti vachapikisa kubatwa kwavo nemhosva pamwe nemutongo uyu vachiti paitwa chavati chitororo pakutongwa kwenyaya yavo. Muzvare Masarira vakasungwa zvichitevera kuratidzira kwakaitika muna Chikunguru gore rapera mushure mekuramwa mabasa kwemazuva maviri kwakakurudzirwa nemasangano akaita se Hashtag ThisFlag pamwe neTajamuka. No media source currently available 	https://www.voashona.com/a/zimbabwe-human-rights-activist-masarira/3754057.html
politics	Mufundisi Oramba Ari Mutirongo Mushure Mekutadza Kuunganidza Mari yeChibatiso	Pastor Patrick Phillip Mugadza, avo vakasungwa neChishanu chapfuura mushure mekuratidzira kuVictoria Falls, vachiri muhusungwa mushure mekukundikana kuunganidza mari yechibatiso yakatarwa nedare. Mutongi wedare ramejasitiriti kuVictoria Falls, Amai Lindiwe Maphosa, neChipiri vakazotara madhora mazana mashanu semari inofanirwa kubhadharwa naVaMugadza kuti vakwanise kutongwa vari kunze. Pastor Mugadza, vanove mukuru weRemnant Church iri kuKariba, vakasungwa vachipomerwa mhosva yekuita zvisina maturo kana kuti criminal nuisance, vachinzi vakatyora Section 46 of Criminal Law (Codification and Reform) Act Chapter 9:23. Mfundisi ava vakasungwa mushure mekunge varatidzira kumusangano wepagore weZanu PF vaine chinyorwa chakanzi “Mr President The People Are Suffering, Proverbs 21.13”. Sangano remagweta anorwira kodzero dzevanhu, reZimbabwe Lawyers for Human Rights, iro riri kumirira mufundisi uyu, rinoshora zvikuru kumbunyikidzwa kwekodzero dzaPastor Mugadza. Mutauriri wesangano iri, VaKumbirai Mafunda, vanoti bumbiro remitemo idzva rinobvumidza munhu kuita sezvakaitwa naPastor Mugadza pamwe naVaItai Dzamara, avo vaikurudzirawo VaMugabe kuti vasiye chigaro. VaMafunda vanoti gweta riri kumirira Pastor Mugadza, VaThulani Nkala veZimbabwe Lawyers for Human Rights, vave kuronga kukwira kumatare makuru kuti atarisisewo nezvenyaya iyi. VaDzamara vairatidzirawo vari muAfrica Unity Square vachikurudzira kuti VaMugabe vasiye basa vachiti vari kutadza kutonga. Asi vakazotsakatika mushure mekupambwa nevanhu vasingazivikanwi musi wa 9 Kurume wegore rino. Pastor Mugadza vakanzi vadzoke zvakare kudare nemusi wa 5 Ndira 2016. No media source currently available  	https://www.voashona.com/a/zimbabwe-politics-pastor-mugadza-zlhr/3105802.html
politics	Zimbabwe Inovhota Ichiramba Kutambira Chisungo cheUN Chinorambidza Kupondwa kweMarudzi, Kuparwa kweMhosva dzeHondo neZvimwe	Zimbabwe imwe yenyika gumi neshanu dzakavhota dzichipikisa kutambirwa kwechisungo cheUnited Nations General Assembly chinorambidza kupondwa kwevanhu, kuparwa kwemhosva dzehondo pamwe nerusarura pakati pemarudzi. Asi chisungo ichi chakabudirira zvichitevera kutambirwa kwachakaitwa nemusi weChipiri nenyika zana negumi neshanu dzinosanganisira vavakidzani veZimbabwe, South Africa neBotswana.\n\nNyanzvi munyaya dzezvematongerwo enyika uye vari mukuru weMedia Center, VaEnerst Mudzengi, vati chisungo chakatambirwa neUnited Nations ichi chinopa nyika dziri musangano iri mukana wekuyamura zvizvarwa zvedzimwe nyika kana zvave kushungurudzwa nehurumende dzazvo.\n\nMudzidzisi mukuru pachikoro cheUnversity of Zimbabwe uye vari mukuru\nweMass Public Opinion of Zimbabwe, Professor Eldred Masunungure, vati kuvhota kweZimbabwe kune chekuita nekusada kuferefetwa kwenyika munyaya dzemhirizhonga dzakaitika musarudzo dzakapfuura. Zimbabwe ine nhoroondo yemhirizhonga inozivikanwa pasi rose zvichitevera kupondwa kwakaitwa vanhu munguva yeGukurahundi kumatunhu eMatabeleland neMidlands, iyo yakasiya vanhu vanodarika zviuru makumi maviri vafa. Pane mhirizhonga yakaitikawo muna 2000 apo bato idzva reMovement for Democratic Change, MDC, rakatyorerwa kodzero dzenhengo dzaro, dzimwe nhengo dzebato iri dzinoti Talent Mabika naMorgan Chiminya dzikaurayiwa mumhirizhonga yakaitika kuBuhera. Vakauraya vaviri ava vanozivikanwa asi havana kusungwa. Muna 2005 vanhu vakaputsirwa dzimba dzavo nehurumende izvo zvakasiya vanhu vanodarika mazana manomwe ezviuru vasina pekugara, uye vanhu vanodarika mamiriyoni maviri nemazana mana ezviuru vakasara vavhiringwa neOperation Murambatsvina. Sangano reUnited Nations rakatumira nhumwa rayo, Amai Anna Tibaijuka, avo vakaburitsawo gwaro raishora zvainge zvaitwa nehurumende yeZimbabwe. Muna 2008 zviuru nezviuru zvenhengo dzeMDC zvakaparadzirwa dzimba, kutorera zvipfuyo pamwe nekufirwa nehama mumhirizhonga yakaitika musarudzo yemutungamiri wenyika yakadzokororwa mushure mekunge mutungamiri weMDC, VaMorgan Tsvangirai, vakunda vaive mutungamiri wenyika panguva iyi, muchakabvu Robert Mugabe, nemavhoti anonzi aive pasi pemavhoti anotarisirwa nemutemo kuitira kuti munhu anzi akunda sarudzo iyi zviri pamutemo. VaTsvangirai vakabuda musarudzo iyi vachiti havangarambe vari musarudzo yaiurayisa vatsigiri vavo. Mutevedzeri wemutauriri webato reMDC Alliance, VaClifford Hlatywayo,\nvati kuvhota kwakaita Zimbabwe muGeneral Assembly kunoburitsa pachena kuti vatungamiri vemunyika vanofarira kupondwa kwezvizvarwa zvemunyika.\n\nHatina kukwanisa kubata gurukota rezvekudyidzana nedzimwe nyika,\nVaFredrick Shava, kana gurukota rezvekuburitswa kwemashoko, Amai Monica Mutsvangwa, sezvo mbozhanhare dzavo dzanga dzisingadavirwe. Asi mutauriri wemutungamiri wenyika, VaGeorge Charamba, vanyora\npadandemutande ravo kuti kuvhota kweZimbabwe kuUnited Nations\nkwakazembera panhoroondo yenyika, zvakadzidzwa nenyika\nmukushamwaridzana kwayo nedzimwe nyika pamwe nemanzwisisiro anoita vatungamiri munyaya dzepasi rose. Asi vachangotora mhiko kuti vave nhengo yekomisheni yekuregererana, reZimbabwe Peace and Reconciliation Commission, VaObert Gutu, vati vanotambira danho reZimbabwe. Dzimwe nyika dzavhota dzichipesana nedanho iri dzinosanganisira\nRussia, Cuba, Nicaragua, Burundi, North Korea, Egypt nedzimwe idzo\ndzinonzi nevezvematongerwo enyika dziri pasi pehurumende dzinotonga\nnechisimba. Gore rapera, Zimbabwe yakava nyika yoga yemuAfrica yakapikisa chisungo cheGeneral Assembly chekuomesera Myanmar nepamusana perusarura rudzi kwairi kuita munyika iyi. No media source currently available 	https://www.voashona.com/a/zimbabwe-votes-against-un-resolution-against-genocide-and-war-crimes/5898263.html
politics	MDC Alliance Inoshora SADC Pakusaita Hurukuro yeZviri Kunetsa muZimbabwe	Zvichitevera kupera kwemusangano wevatungamiri venyika dzeSADC pasina zvataurwa pamusoro pezviri kuitika muZimbabwe, bato guru rinopikisa, reMDC Alliance, rinoti zvinorishamisa kuti vatungamiri veSADC vakaregera kukurukura zviri kunetsa muZimbabwe kunyange hazvo mutungamiri weSouth Africa, VaCyril Ramaphosa, vakaona zvakakodzera kutuma nhumwa dzavo ku Zimbabwe kunoita hurukuro pamusoro penyaya yekutyorwa kwekodzero dzevanhu. Mugwaro ravatumira kuvatori venhau, vanoona nezvekudyidzana nevekunze mubato reMDC Alliance, Muzvare Gladys Hlatywayo, vanoti hurumende yaVaEmerson Mnangagwa iri kushandisa dambudziko re COVID-19 senzira yekudzvanyirira vanhu munyika. Muzvare Hlatywayo vanoti vanorwira kodzero dzevanhu, vatori venhau, magweta, vanomirira vashandi nevemasangano anomirira vanhu, vemakereke nevemapato anokwikwidza vanoshungurudzwa apo vachiita mabasa avo zviri pasi pemutemo. Muzvare Hlatywayo vaudza Studio 7 kuti bato ravo richaramba richiedza kuita hurukuro neSADC, pamwe chete nevatungamiri venyika dziri musangano iri nevamwe, kusvika nyaya yeZimbabwe yagadziriswa. No media source currently available  Asi sachigaro vebato re Zanu-PF muNorth America, VaRegis Charumbira, vanoramba mashoko ese ataurwa mugwaro reMDC Alliance, vachiti chirwere cheCOVID-19 hachisi chekutamba nacho, naizvozvo hurumende inoisa mirairo inodzikisa mafambiro evanhu kuti ibatsire mukuchengetedza hupenyu hwevanhu vayo.  VaCharumbira vanoti SADC haina kukurukura pamusoro peZimbabwe nekuti muZimbabwe hamuna dambudziko rinokodzera kukurukurwa. No media source currently available 	https://www.voashona.com/a/zimbabwe-mdc-alliance-reacts-to-sadc-not-discussing-zimbabwe-situation-gladys-hlatywayo-regis-charumbira/5547765.html
politics	ZPP: Mapurisa Aityora Kodzero Zvikuru Mauto Asati Apindira	Sangano re Zimbabwe Peace Project, ZPP, rinoti kutyorwa kwekodzero dzevanhu munyika kwakadzikira mumwedzi wa Mbudzi, panguva iyo kurwisana mubato reZanu PF kwaitsviriridza. Sachigaro weZPP, VaOkay Machisa, vanoti kunyange hazvo kupindira kwakaitwa nemauto kwakadzikisa kutyorwa kwekodzero dzevanhu zvakanyanya, shuviro yavo ndeyekuona mauto achidzokera kunogara kubharaki awo. VaMachisa vanotiwo huwandu hwevanhu vakamhang'ara vachiti vakanga vasiri kubatwa zvakanaka nemauto hwakakwirira. Vati ongororo yavakaita inoratidza kuti mapurisa aityora kodzero dzevanhu zvikuru mauto asati apindira. No media source currently available 	https://www.voashona.com/a/zimbabwe-peace-project-records-low-human-rights-abuses-in-november-okay-machisa/4152068.html
politics	Vaive Varwiri veHondo yeRusununguko Vapfumbamwe Vange Vari Muhusungwa Voregererwa	Gweta riri kumirira vaimbove varwiri vehondo yerusununguko vapfumbamwe vange vari muhusungwa, VaPaidamoyo Saurombe, vanoti vsungwa ava vazoregedzwa vahienda kudzimba dzavo nhasi mambakwedza kunyangwe hazvo vange vambonzi vachamiswa pamberi pedare. VaSaurombe vanoti zvinhu zvinokatyamadza kuti vaive varwiri verusununguko vanobatwa nekuseri kweruoko zvakadayi panguva ino yeCovid-19. VaSaurombe vaudza Studio7 kuti zvakanga zvichiitwa nevanhu ava zvakange zviri pamutemo sezvo vakange vachida kunyatsonzwa zvizere pamusoro pemari dzavanopihwa idzo vanoti dzishoma.    Studio7 haina kukwanisa kunzwa divi remapurisa panyaya iyi. No media source currently available   	https://www.voashona.com/a/zimbabwe-excombatants-africa-covid-19/6018725.html
politics	Varume Vari Kupomerwa Mhosva yeKuuraya Musoja kuChivhu Vanonzi Vapfurwa Vakafa neMauto neMapurisa	Varume vaviri vakapfura masoja maviri mumwe wacho akafa muChivhu nezuro\nvapfurwa vakafa nhasi kuNyazvidzi pedyo nekuBuhera. Nunurai Jena\nanotipa nyaya inotevera. Vaviri ava, avo vasati vave kuzivikanwa mazita avo vapfurwa nemasoja achibatsirana nemapurisa. Mutauriri wemapurisa Asst Comm Paul Nyathi vabvuma kuti vaviri ava vapfurwa vose vakafa uye pfuti dzavakatora dzawanikwa vachinadzo. Masoja maviri aya akapfurwa pane imwe kamba yemapurisa diki pedyo neChicken Inn kuChivhu. Kamba yemapurisa iyi ine mauto nemapurisa ari kubatsirana kuona kuti vanhu vatevedzera here kurudziro yekuti vagare mudzimba senzira yekutevedzera mitemo yekudzivirira kupararira kwechirwere cheCovid-19. VaNyathi vanoti munhu akapfura mauto aya akapinda pakamba apa ndokukumbira mumwe muuto kuti vataura panze ndokuzodzoka mukamba vose achibva apfura nekuuraya mumwe muuto mumwe akakuvara zvakaipisisa asati atiza nemumwe wake. Kupfurwa kwemasoja uku kuri kuuya apo hukama hwevanhu nemasoja husina kumira zvakanaka nekuda kwekutyorwa kwekodzero dzevanhu kuri kupomerwa mamwe masoja munyika. Makore maviri apera mugore ra2018 muna Nyamavhuvhu vanhu vatanhatu vakapfurwa vakafa nevanofungidzirwa kuti masoja vachiratidzira asi hapana musoja akasungwa kunyange pakaitwa ongororo yaitungamirwa nevaive mutungamiri wenyika yeSouth Africa VaKgalema Mothlanthe. Asi vanorwira kodzero dzevanhu vakawanda vataura neStudio 7 vati kunyangwe vanhu vakanetsana hapafanire kudeurwa ropa sezvo paine matare anofanira kutonga nyaya dzose. Gweta uye vari mukuru wesangano rinorwira kodzero dzevanhu VaDzikamai Bere vanoti hukama hwevanhu nemasoja hauna kunaka zvachose vachiti hukama uhu hunofanirwa kugadziriswa kuti vanhu vakwanise kuyamura mapurisa nemasoja mubasa ravo. Mutevedzeri wemutauriri webato reMDC Alliance VaClifford Hlatswayo vanoti masoja, mapurisa nevanhu vanofanirwa kuremekedzana kuti nyika ifambire mberi zvakanaka. Mamwe magweta ataura neStudio 7 ati kufa kwevanhu vakuraya muuto uku kuchapa kuti nyika isazive kuti chii chaizvo chakapa kuti padeuke ropa asi vachiti zvinonetsa kubata vanhu vanenge vachipomerwa mhosva yekuuraya uye vaine pfuti. Vanhu nemasoja vakamboita hukama hwakasimba apo masoja akabatsira kupidigura vaimbove mutungamiri wenyika mushakabvu Robert Mugabe. Asi vamwe vanoongorora nyaya dzezvematongerwo enyika vanoti masoja haafanire kupindira munyaya dzezvematongerwo enyika sezvinokurudzirwa nebumbiro remitemo. Nezure wakare vamwe vanhu vakaonekwa vakatakura nekumhanyisa muuto ainge akuvara kuchipatara.	https://www.voashona.com/a/varume-vari-kupomerwa-mhosva-yekuuraya-musoja-vanonzi-vapfurwa-vakafa-nemauto-nemapurisa/5572727.html
politics	MDC T Yoshora Mashoko eGurukota reDunhu reManicaland, Muzvare Chimene	Bato rinopikisa reMDC-T rinoti riri kunyorera mutungamiri wenyika, VaRobert Mugabe, tsamba yenyunyuto pamusoro pemashoko anonzi akautaurwa negurukota rinoona nedunhu reManicaland, Muzvare Mandiitawepi Chimene, ekuti vachavharisa mabhizimusi everudzi rwechi India kana vakaramba vasingapinde mumisangano yavari kushevedzera. Vachitaura pamashoko avo ekutambira mutevedzeri wemutungamiri wenyika, VaPhelekezela Mphoko, mudunhu ravo svondo rapera, Muzvare Chimene vakati vemabhizimusi ava vari kuramba kupinda mumisangano yavari kushevedzera, vakati vari kuvapa mazuva mashanu chete ekuti vasangane navo, kutadza kwavo kuita izvi mabhizimusi avo aizovharwa. Asi mutauriri weMDC T, VaObert Gutu, vanoti mashoko aMuzvare Chimene ane rusarura, uye vanhu ivava ndivo vashoma vevasara vachiri kuwanisa vanhu mabasa munyika zvichitevera kuvharwa kwemakambani akawanda. Studio7 yaedza kubata Muzvare Chimene asi tanzi tivabate neChipiri sezvo vanzi vanga vari mumusangano. VaGutu vanoti aka hakasi kekutanga kuti Muzvare Chimene vatyisidzire vanhu. Vanoti pavakainda muhofisi, Muzvare Chimene vakatyisidzira vemakambani anochera mangoda kwaChiadzwa kuti vasapinze nhengo dzeMDC mabasa, vachinzi vakati vanenge vatsaudzira vaizotorerwa marezinesi avo. VaGutu vanoti gurukota iri rakatyisidzira zvakare vekanzuru yeMutare nemashoko ekuti rinoda kuumba imwe kanzuru inenge iri pasi paro, isina nhengo dzeMDC. No media source currently available  	https://www.voashona.com/a/zimbabwe-politics-mdc-manicaland-chimene/2803464.html
politics	Botswana Yomakidza Vapoteri Kudzokera Kumusha Kwavo	Hurumende yeBotswana inoti ichaita musenga bere kune zvizvarwa zveZimbabwe izvo zviri muhupoteri munyika iyi kana zvikasasarudza kunyoresa kuti zvidzoserwe kumusha musi wa31 Zvita usati wapera. Asi hurongwa hweBotswana uhwu hwuri kushoropodzwa nenyanzvi munyaya dzekodzero dzevanhu pamwe nevapoteri avo vanoti vakatiza mhirizhonga nekumbunyikidzwa munyika nenhengo dzebato rinotonga reZANU PF. Mudzidzisi wemitemo paGaborone University College of Law and Professional Studies, VaCharles Kungwengwe, vanoti danho iri rinoratidza kuti hurumende yeBotswana hairemedzi zvisungo zvakaitwa nesangano remubatanidzwa wenyika dzepasi rose, reUnited Nations. Sangano rinochengetedza kodzero dzevapoteri pasi rose reUnited Nations High Commissioner of Refugees rakasunga kuti hakuna nyika inofanirwa kumanikidza kudzosera vapoteri kwavakatiza kana paine kuratidza kuti hupenyu hwavo huri munjodzi nokuda kwezvematongerwo enyika kana chii zvacho. Chisungo ichi chakaitwa musi wa23 Nyamavhuvhu 1977 chichitsigira chimwe chisungo che United Nations Convention chakaitwa muna 1951. Imwewo nyanzvi munyaya dzekodzero dzevapoteri uye vachidzidzisa mitemo paUniversity of Botswana, VaTakudzwa Matambo, vashoropodza danho reBotswana vachiti vapoteri ava vanogona kukwidza nyaya yavo kumatare edzimhosva vachipikisa zviri kuitwa neBotswana. Mukokeri wesangano remubatanidzwa wemapato anorwira kodzero dzevashandi muBotswana, reBotswana Federation of Trade Unions, VaGadzani Mhotsa, vanoti hurumende yeBotswana yatora danho iri isana kutsanangurira veruzhinji kuti yakaongorora here mamiriro ezvinhu muZimbabwe kana kuti kwete. Mutauriri wevari muhupoteri muBotswana, VaBhekimpilo Weza, vaudza Studio7 kuti hurumende yeBotswana haisi kuda kuteerera nhunha dzeavo vakatiza mhirizhonga yakaitika munyika mushure mesarudzo yemutungamiri wenyika yakadzokororwa muna 2008. Vapoteri vari muBotswana vazhinji vakatiza kuZimbabwe muna 2008, vazhinji vavo vachiti vatsigiri veMDC vakatiza misha yavo mushure mekurayirwa hama dzavo mumhirizhonga yakaitika mugore iri. Mukuru anoona nezvekuchengetedzwa kwevapoteri muhurumende yeBotswana, Amai Gloria Letlhage, vanoti Botswana iri kuita hurongwa uhu zviri pamutemo asi varamba kutsanangura kuti sei vachidaro. Asi Botswana inoti mupoteri anenge asina kuzvipira kudzokera ega kumusha kwake panopera gore rino, anozoita zvekumakidzwa kudzoserwa kuZimbabwe. No media source currently available 	https://www.voashona.com/a/botswana-to-force-refugees-to-return-to-their-home-country/5215217.html
politics	VaZuma Votarisirwa muZimbabwe neMusi weChina	Hurumende yeSouth Africa nemusi weMuvhuro yakaburitsa mashoko ekuti mutungamiri wenyika iyi VaJacob Zuma vari kutarisirwa kupinda muZimbabwe nemusi weChina kuzoita misangano yekudyidzana nemutungamiri wenyika VaRobert Mugabe. VaZuma vachaenda nemakurukota akawanda anosanganisa gurukota rezvekudyidzana nedzimwe nyika amai Maite Nkoana-Mashabane, gurukota rezvekuchengetedzwa kwenyika amai Nosiviwe Mapisa-Nqakula, gurukota rezvekudyidzana nedzimwe nyika VaRob Davies; gurukota rezvemukati menyika VaMalusi Gigaba, gurukota rezvekutakurwa kwezvino VaDipuo Peters uye gurukota rezvevashandi Amai Mildred Oliphant. Munyori mukuru mubazi rezvekudyidzana nedzimwe nyika VaMike Bimha vanoti vanofunga kuti musangano uyu uchabatsira nyika mbiri idzi. No media source currently available 	https://www.voashona.com/a/zimbabwe-matongerwo-enyika/3573434.html
politics	Mutewedzeri weMutungamiri weMDC Alliance, VaTendai Biti, Vanosungwa Vachipomerwa Mhosva Yekutuka Mumwe Mudzimai	Mashoko atichangotambira anoti mumwe wevatevedzeri vemutungamiri weMDC Alliance, VaTendai Biti, vasungwa nemapurisa vachipomerwa mhosva yekurova mumwe muzvinabhizimusi wechidzimai, Amai Tatiana Aleshina. Mutaururu weMDC Alliance, Muzvare Fadzai Mahere vaudza Studio 7 kuti VaBiti vari mumaoko emapurisa anoona nezvemutemo nekugadzikana, kana kuti Law and Order, uko vanonzi vachiri kubvunzurudzwa. Muzvare Mahere vanoti VaBiti vari kunzi vakarova mudzimai uyu, asi magwaro emapurisa ekuvarovera mhosva, kana kuti charge sheet, ari kuti vakatuka mudzimai uyu mushure mekunge vaita kutaudzana vari panze pedare reHarare Magistrate Courts. Hatina kukwanisa kubata mutauriri wemapurisa Assistant Commissioner Paul Nyathi kuti tinzwe divi remapurisa panyaya iyi. Takundikanawo kubata gweta raVaBiti, VaAlec Muchadehama sezvo nharembozha yavo yanga isiri kuita. VaBiti vanotarisiorwa kumiswa pamberi pedare neMugovera.	https://www.voashona.com/a/zimbabwe-tendai-biti-mdc-alliance-vice-president-arrested/5687511.html
politics	Vanhu Vakawanda Vanoti muZimbabwe Hamuna Runyararo	Nyika dzepasi rose dzacherechedza zuva rerunyararo pasi rose, kana kuti International Day of Peace. Asi vakawanda vanoti hapana runyararo muZimbabwe nekuda kwezvehupfumi nezvematongerwo enyika zvisina kumira zvakanaka. Vakawanda vanoti munyika hamuna runyararo nekuda kwezvinhu zvakawanda zvinosanganisira kufa kwevanhu vakawanda nechirwere chekorera, kushaya mari kumabhangi, kutadza kutenga zvekudya nekuda kwemitengo yakakwira, pamwe nekumbunyikidzwa kwekodzero dzevanhu kwakaitwa musarudzo yemutungamiri wenyika. VaClifford Jabangwe vanoti hapana runyararo munyika panguva ino apo mapurisa ari kuswera achitandanisa vanhu vanotengesa zvinhu zvavo mumigwagwa. VaJabangwe vanoti vanhu vakawanda vari kushungurudzwa mupfungwa. Gweta rinorwira kodzero dzevanhu, VaPassmore Nyakureba, vanoti runyararo zvinoreva kugadzikana kwezvinhu mupfungwa nemanzwiro evanhu kana vachirarama munyika. VaNyakureba vanoti vanhu vakawanda hapana chavanopemberera zuva rerunyararo ivo vachirara mumitsetse yemabhangi vachitsvaka mari, vechidiki vasina mabasa uye kuzvipatara vanhu vachifa nekushaya mishonga. Vamwe vagarii vanoti kuurayiwa kwevanhu nemasoja vachiratidzira muHarare mwedzi wapera mucherechedzo wekuti munyika hamuna runyararo. Asi mumwe mugari wemuChinhoyi, VaLangton Mubaiwa, vanoti munyika mune runyararo. VaMubaiwa vanoti zviri kuita mapurisa zvekubvisa vanotengesera mumigwagwa idanho rekuisa runyararo munyika. Chiyero chenyika dzine runyararo cheGlobal Peace Index 2018 chinoratidza kuti nyika dzemuAfrica dzakawanda hadzina runyararo rwakakwana sezvinotarisirwa. Global Peace Index 2018 inoratidza kuti Iceland nedzimwe nyika dzakaita seNew Zealand, Austria, Portugal neDenmark ndidzo dziri pamusoro kuve nerunyararo pasi rose. Syria ndiyo inonzi ine mhirizhonga yakawanda pasi rose pamwe nenyika dzakaita seAfghanistan, South Sudan, Iraq pamwe neSomalia. Zuva reInternational Day of Peace rinocherechedzwa musi waGunyana 21 gore rega rega, uye gore rino ndereche makumi manomwe kubva pakatarwa zuva iri kuti richerechedzwe nenyika dzose zdiri muUnited Nations. No media source currently available 	https://www.voashona.com/a/world-commemorates-international-day-of-peace/4581809.html
politics	Mutungamiri weNyika VaMnangagwa Vonanga kuMaputo kuMusangano weSADC Troika	Mutungamiri wenyika, VaEmmerson Mnangagwa vari kutarisirwa kusimuka vakananga kuMaputo kumusangano weSADC Double Troika, uyo uri kutarisirwa kuzeya dambudziko rekusagadzikana kwakatarisana nedunhu rekuchamhembe kweAfrica pamwe nehondo iri mudunhu reCabo Delgado muMozambique. Nhepfenyuro yeZBC inoti VaMnangagwa vachatungamira chikwata cheZimbabwe chichange chichinopinda mumusangano uyu. Mozambique ndiyo ine husachigaro hweSADC Troika pari zvino, uye Malawi ndiyo yave kuzotarisirwa kutora chigaro ichi. SADC iri kutarisirwa kutumira mauto kudunhu reCabo Delgabo kuitira kuti abatsire hurumende yeMozambique kupedza hondo yakakonzerwa nevanopfurikidza mwero, iyo yasiya vanhu vanodarika zviuru mazana matanhhatu vatiza misha yavo. Vanoongorora zvematongerwo enyika vari mukuru weHuman Rights Watch kuchamhembe kweAfrica, VaDewa mavhinga, vanoti zvakakosha kuti VaMnangagwa vabatane nevamwe vatungamiri venyika dzemuSADC kumusangano uyu, asi vatungamiri ava havafanirwe kukanganwawo kuremekedza kodzero dzevanhu vavo. No media source currently available 	https://www.voashona.com/a/zimbabwe-sadc-troika-maputo-president-emmerson-mnangagwa/5905682.html
politics	Mapato Anopikisa Okurudzira Vanhu Kugara Kumba neMugovera	Mapato mana makuru anopikisa akurudzira neChishanu veruzhinji munyika kuti vacherechedze zuva rakawana nyika kuzvitonga neMugovera vari kudzimba dzavo achiti haazi kuzopinda mumhemberero dzakarongwa nehurmende yeZanu PF sezvo bato iri richishandisa mukana uyu kunyomba vamwe. No media source currently available Mapato aya anoti MDC inotungamirirwa naVaMorgan Tsvangirai, Mavambo Kusile Dawn, ZAPU neNational Consitutional Assembly anoti zvinosuwisa kuti vammwe vakarwira hondo yerusununguko vave kushungurudza vamwe vavo vechitema. Vachiverenga mashoko emapato ayo pachiitiko chapindwa naVaTsvangirai nemukuru weMKD VaSimba Makoni, munyori kukuru muMDC-T, VaDouglas Mwonzora, vati hapana chekupemberera sesvo vanhu vari kuyaura nenhamo nenzara. Vatiwo mapato avo azvipira kushanda pamwe chete kuti asunungure vanhu kubva kuhutongi hweZanu PF. Vakurudzira vanhu kuti vacherechedza zuva iri mudzvimba dzavo sezvo pasina chikonzero chekuenda kumhemberero dzinorongwa neZanu PF mumatunhu akasisyana siyana munyika. VaTsvangirai vati vaimbosienda kumhemberero idzi apo vaive muhurumende yemubatanidzwa asi vakazowona kuti hazvibatsiri sezvo vainyombwa pamhemberero idzi. Mutauririri weNCA, VaMaddock Chivasa,vati kutambura kuri kuita zvizvarwa zveZimbabwe zvichenda kunze kwenyika uko zviri kushungurudzwa sezviri kuitika kuSouth Africa pari zvino kunoratidza pachena kuti hurumende haina hanya nezvido zveveruzhinji. Asi bato ReZanu PF rinoti zvinhu zviri kufamba zvakanaka munyika uye richaita mhemberero kunhandare yeNational Sports Stadium muHarare apo mutungamiriri wenyika, VaRobert Mugabe, vanotarisirwa kutaura. Munyori anoona nezvekufambiswa kwemabasa mubato iri, VaIgnatius Chombo, vanoti mhemberero idzi dzichaitwa pasi pedingindira rinosimbaradza kubatana, runyararo pamwe nekuzvida seznyika. Makurukota ematunhu anotarisirwawo kutaura mashoka aVaMugabe mumatunhu ese munyika.	https://www.voashona.com/a/zimbabwe-zanu-mdc-tsvangirai-makoni-mwonzora-chifera/2724150.html
politics	VaChiwenga Vanoviga Magamba Matatu paHeroes Acre	Vakafananobata chigaro chemutungamiri wenyika, VaConstantine Chiwenga, varadzika magamba matatu ehondo yerusununguko vachiudza nyika kuti chirwere cheCovid-19 chave nehukasha hwakanyanya. Chirwere ichi chakauraya vaive gurukota rezvekudyidzana nedzimwe nyika, VaSibusiso Moyo, vaive kurugukota rezvekutakurwa kwezvinhu, VaJoe Biggie Matiza, pamwe nevaive mukuru wemajeri, VaParadzai Zimondi, avo vavigwa semagamba ehondo. Vachiviga vatatu ava paHeroes Acre, VaChiwenga vati aka ndekekutanga izvi zvichiitika uye zvakonzerwa nedenda reCovid-19. Vati zvinosuwisa kuti vaviga mamwe magamba nhasi mushure mekuradzika mamwe magamba maviri nguva pfupi yapfuura anoti, VaMorton Malianga, pamwe nevaive gurukota redunhu reManicaland, Amai Ellen Gwardzimba, avo vakshaya mushure mekubatwawo neCovid-19. VaChiwenga vati Covid-19 yavadzidzisa kuti munhu wese anofa sezvo iri kuuraya varombo nevapfumi. Vati zvava kuda kuti vanhu vose vabatane mukurwisa denda iri kuti Zimbabwe ikunde chirwere ichi. VaChiwenga vati magamba matatu aya kashanda zvakasimba kuti veruzhinji vave neraramo yakanaka kubva muna 1980 kusvika pakushaya kwavo. Vatsanangura VaMoyo semunhu aidadisa kushanda naye vakati kunyange vakabuda muchiuto, vakaramba vachiita basa guru rekugadzirisa hukama hweZimbabwe nedzimwe nyika. Vatiwo VaZimondi vakavandudza nekusimudzira majeri munyika. VaChiwenga vatiwo VaMatiza vange vari kuita basa guru rekugadzirisa migwagwa nenhandare munyika. VaMoyo vakashaya musi wa21 Ndira, VaMatiza naVaZimondi vakashaya musi wa22 Ndira. Kunyange hazvo mitemo weWorld Health Organisation uchiti vanofan neCovid-vanofanira kuvigwa mukati memazuva matatu, vatatu ava vachengetwa mazuva aya adarika. Mukuru weCommunity Working Group on Health, VaItai Rusike, vatii mutemo unofanira kutevedzwa zvisinei kuti munhu igamba here kana kuti kwete. Vatiwo hurumende inofanira kutenga mishonga yenhomba yeCovid-19 pajekerere. Vati hurumende inofanira kuzivisa veruzhinji kuti mishonga ichashandiswa ichange ichibva kumakambani api uye kutsanangurira vanhu kuti hurongwa hwekubaya vanhu nhomba iyi huchange hwakamira sei. Zvichakadai, vatori venhau vese vaenda kuHeroes Acre vaongororwa paHeroes Acre pakare kuti vane hutachiwana hweCovid-19 here kana kuti kwete. No media source currently available 	https://www.voashona.com/a/zibabwe-vice-president-chiwenga-speaks-at-the-burial-of-three-liberation-heroes-in-harare/5754055.html
politics	MDC Inoti Vanhu vemuZimbabwe Ngavabatane Kukurudzira VaMugabe Kubva paChigaro Vachishandisa Nzira Dziri paMutemo	Bato rinopikisa reMDC-T rakaburitsa mashoko kuvatori venhau nemusi weMuvhuro richiti mhuri yeZimbabwe inofanira kubatana yoshandisa nzira dzose dziri pamutemo kuti vamanikidze mutungamiri wenyika VaRobert Mugabe nevamwe vari muhurumende yavo kuti vasiye basa nekuti vakundikana kutonga. MDC-T yati iri kushora zvikuru vanhu veZanu-PF vari kuda kufora nemusi weChitatu vachiratidza kuti vari kutsigira VaMugabe mukufora kwavanoti Million Man March. VeMDC-T vati vanhu veZanu-PF ava vanofanira kufora vachiti VaMugabe vaende pamudyandigere. Vati hurumende yaVaMugabe yaendesa nyika kumawere munyaya dzezvehupfumi uye iri kutonga nedemo. Mutauriri weMDC-T VaObert Gutu vaudza Studio 7 kuti bato reZanu-PF rapererwa nemazano nekudaro rinofanira kukanda mapfumo pasi. No media source currently available Zvichakadaro, munyori mukuru wesangano reZimbabwe National Liberation War Veterans Association VaVictor Matemadanda vati vave kukurudzira nhengo dzebato ravo kuti dzibatane nevamwe mukuratidzira uku. Vakarwa hondo yerusununguko vaimbe vatsika madziro vachiti havatenderana nekufora uku sezvo vaiti vamwe vechidiki vebato iri vane pamuromo pasingamharwe nenhunzi. No media source currently available 	https://www.voashona.com/a/zimbabwe-matongerwo-enyika/3342850.html
politics	VaMnangagwa Vanoudza African Union Kuti Vari Kuchengetedza VaMugabe Zvakanaka	Mutungami wenyika VaEmmerson Mnangagwa vakapinda mumusangano wavo wekutanga kuAfrican Union kuAddis Ababa, Ethiopia nemusi weSvondo. Musangano wechimakumi matatu kana kuti 30th AU Assembly wevatungamiri wenyika watanga. No media source currently available Vachitaura pamusangano uyu VaMnangagwa vakaudza vamwe vatungamiri venyika kuti vaive mutungamiri wenyika VaRobert Mugabe vakachengetedzeka. Izvi zvakatambirwa nemufaro nevamwe vatungamiti venyika dzemuAfrica. Vachitaura nemusi weMugovera pamusangano weNew Partnership for Africa’s Development kana kuti NEPAD, VaMngangagwa vakati Zimbabwe yakazvipira kutevedzera zviga zveAfrican Union. Vakatiwo Zimbabwe yakazvipira kushanda nedzimwe nyika munyaya dzezvehupfumi. Asi vanotungamira sangano rinorwira kodzero dzevanhu reHuman Rights Watch kuchamhembe kweAfrica VaDewa Mavhinga vaudza Studio 7 kuti vatungamiri veAU ava vanofanira kukurudzira VaMnangagwa kuti vaite sarudzo dzakachena. No media source currently available 	https://www.voashona.com/a/zimbabwe-matongerwo-enyika/4228603.html
politics	VaMkwananzi Vanobvisiswa Mari yeChibatiso	Nhengo ye Tajamuka, Va Promise Mkwananzi, vabvisiswa mari yechibatiso inoita madhora makumi mashanu kuitira kuti vatongwe vachibva kumba. Va Mkwananzi vakasungwa pa Media Center muHarare neChishanu masikati apo vaitaura nevatori venhau vachiburitsa kusafara kwavo nemabatirwo ari kuitwa vanotengesera zvinhu zvavo mumigwagwa. VaMkwamanzi vanoti vari kupomerwa mhosva yekuita mhirizhonga muHarare musi wakapfurwa vanhu nemasoja vakafa apo vatsigiri veMDC Alliance vairatidzira vachiti havasi kufara nemabatirwo aiitwa zvaibuda musarudzo neZimbabwe Electoral Commission. VaMkwananzi vanoti pakaitika kuratidzira uku ivo vaive kumba vachiona paterevhizheni zvaibuda musarudzo. Vanotiwo havasi kufara nemabatirwo avakaitwa nemapurisa, uye vasvitsa nyaya iyi mudare kuitira kuti iongororwe. No media source currently available  	https://www.voashona.com/a/zimbabwe-activist-relased-on-bail/4582986.html
politics	VaMusendekwa Vovimbisa Hupenyu Hunotapira kuVagari vekuGutu South	Imwe nhengo yeMDC Alliance inoti hupenyu hwevanhu vekumaruwa huchange huchinakidza kana mubatanidzwa wavo ukakunda Zanu PF iyo vanoti ndiyo yakaunza hurombo muvanhu. Vachitaura pamusangano waitirwa paPengaudzoke muGutu South, vari kumirira MDC Alliance musarudzo yemumiri weGutu South muparamende, VaErium Musendekwa, vati hurumende yaVaNelson Chamisa ichapedza hurombo huri kuvhiringa hupenyu hwevanhu vari kumaruwa. VaMusendekwa vatiwo Pengaudzoke inzvimbo yakasaririra nepamusana pekuti Zanu PF iri kutadza kuunza budiriro. VaMusendekwa varatidza kutsutsumwa pamusangano uyu, apo pabuda mashoko ekuti vatsigiri venhengo ichavakwikwidza ye Zanu PF, VaPupurai Togarepi, vaifamba mudzimba dzevanhu vachivatyityidzira kuti vasaende kumusangano weMDC Alliance. Asi VaMusendekwa vaudza vatsigiri vavo kuti vasatyityidzirwe, uye kuti vamhangare nyaya iyi kuvaongorori vesarudzo ve Eurpean Union vange vari pamusangano uyu. Mumwe wevapinda mumusangano uyu, VaChristopher Guva, vatiwo vatsigiri veZanu PF vakati vachanyora mazita emunhu wese achaonekwa pamusangano uyu vozorakashwa sezvakamboitika muna 2008. Studio7 yakundikana kubata VaTogarepi kuti vatipe divi ravo. No media source currently available 	https://www.voashona.com/a/zimbabwe-opposition-party-blasts-political-intimidation-in-gutu-south/4461635.html
politics	Dare Rinowana Pator Mawarire Vasina Mhosva	Dare rapamusoro reHigh Court ratura mutongo wekuti Mufundisi Evan Mawarire, avo vanga vachipomerwa mhosva yekuda kupidgura hurumende yevaimbova mutungamiri wenyika, VaRobert Mugabe, kubudikidza nekuratidzira kwakaitika gore rapera, havana mhosva. \n\nMutongi wedare repamusoro, Muzvare Priscilla Chigumba, vatura mutongo wekuti VaMawarire havana mhosva yavakapara nokudaro vave munhu akasununguka.\n\nMuzvare Chigumba vati hapana humbowo hwakajeka hwakasvitswa kudare nemagweta ehurumende pamwe nevafakazi panyaya iyi hunoratidza kuti VaMawarire vakakurudzira vanhu kuti vabvise hurumende yaVaMugabe pachigaro vachiti mavhidhiyo ose akaratidzwa dare anoratidza kuti VaMawarire vakurudzira veruzhinji kuratidzira murunyararo vachiti izvi zvinobvumidzwa nebumbiro remitemo yenyika.\n\nMutongi atiwo hapana humbowo hunoratidza kuti vanhu vakaita zvemhirizhonga pakuratidzirwa kwakaitwa kwemazuva maviri gore rapera kwaidaizwa kuti Shutdown Zimbabwe vakanga vakurudzirwa naVaMawarire kuti vaite mhirizhonga iyi.\n\nGweta raVaMawarire, VaHarrison Nkomo, vanoti vafara nemutongo waturwa nedare.\n\nVaMawarire vanoti havafainira kunge vakatombomiswa mudare kubva pekutanga. VaMawarire vakasungwa gore rapera mushure mekuratidzira kwakatambirwa nevanhu vakawanda kusanganisira chikwata che Tajamuka. Zvichakadai, dare repamusoro rakatarisirwawo kutura mutongo nhasi wekuti ma aliens obvumirwa kunyoresa kuvhota here musarudzo dzegore rinouya kana kuti kwete. No media source currently available 	https://www.voashona.com/a/zimbabwe-mawarire-acquitted/4141544.html
politics	MDC Alliance Yokumbira Musangano neZEC	Mubatanidzwa unopikisa weMDC Alliance wanyora tsamba kuZimbabwe Electoral Commission kana kuti ZEC uchikumbira kuita musangano nekomisheni iyi kuti vazeye nyaya dziri kunetsa dzakanangana nesarudzo, idzo dzasarirwa nemazuva makumi maviri nemashanu chete. Mutsamba yanyorwa naVaJameson Timba, avo vari kumiririra vari kukwikwidza musarudzo dzemutungamiri wenyika vakamirira MDC Alliance, VaNelson Chamisa kuZEC, mubatanidzwa uyu unoti uri kuda kuona gwaro richashandiswa pakuvhota uye kuti richachengetedzwa kupi. Mumashoko avo, VaTimba vanotiwo vanodawo gwaro revavhoti rine mifananidzo re Biometric Voter Registration. Sachigaro weZEC Amai Priscilla Chigumba vanoti vakagadzirira kuita musangano nemapato ose ari kukwikwidza musarudzo kuti vazeye zvichemo zvavo. VaChamisa vachinyora padandemutande ravo reTwitter vanoti vanyorerarawo kuvatungamiri venyika dzemuSADC neAfrican Union nezvemamiriro akaita zvinhu muZimbabwe. Asi nyanzvi munyaya dzezvematongerwo enyika VaMaxwell Saungweme vanoti zvichemo zvine mubatanidzwa weMDC Alliance zvakakosha asi hapachina nguva yekuti zvigadziriswe sarudzo dzisati dzaitwa. No media source currently available 	https://www.voashona.com/a/zimbabwe-politics-mdc-alliance-zec-meeting/4470145.html
politics	Nyanzvi Dzozeya Zvinoreva Sarudzo Dziri Kuitwa muAmerica	Nyanzvi munyaya dzematongerwo enyika pamwe nedzehupfumi dzinoti hadzioni paine chinochinja pakudyidzana pakati peZimbabwe neAmerica zvisinei nei nekuti ndiyani akunda musarudzo idzi. Sachigaro musangano reZimbabwe Editors Forum, VaDumisani Muleya, vanoti vakawanda muZimbabwe neAfrica yose vane tarisiro yekuti vari kumirira Democratic Party musarudzo yemutungamiri weAmerica, VaJoe Biden, vakunde nekuti vari kumirira Republican Party, VaDonald Trump, vanogara vachinyomba vanhu vanobva kune dzimwe nyika uye havadi kuti vanhu ava vagare muAmerica. Asi nyanzvi munyaya dzehupfumi vachishanda nesangano reLabour Economic Development Research Institute, VaNyasha Muchichwa, vanoti hapana chichachinja zvakanyanya kunyange VaBiden, avo vakambove mutevedzeri wemutungamiri wenyika, vakakunda. Vanotiwo VaTrump, avo vanova mutungamiri weAmerica pari zvino, vakakunda, vanogona kutoomesera Zimbabwe nedzimwe nyika dzepasi rese. Nyanzvi munyaya dzematongerwo enyika vachidzisa paUnversity of Zimbabwe, Dr Prolific Mataruse, vanoti kunyange hazvo VaTrump naVaBiden vakasiyana, vane muonero akafanana paZimbabwe. Asi vanoti zvinhu zvingatorerukira Zimbabwe pasi paVaTrump nekuti munhu anoita zvemabhizimisi uye vakasununguka kushanda nenyika dzakaoma musoro seZimbabwe izvo zvinocherechedzwa nekusangana kwavakaita nemutungamiriri weNorth Korea. Dr Mataruse vanoti America inyika inoomesera hurumende dzinotyora kodzero dzevanhu seZimbabwe, zvisineyi kuti ndiyani anenge ari mutungamiri. VaMuleya vanoti kunyange VaBiden vakakunda, zvirango zvinoramba zviripo kudzamara Zimbabwe yagadzirisa zvinodiwa pasi pemutemo wezvirango weZimbabwe Democracy and Recovery Act of 2001. Sachigaro vekomiti yeparamende inoona nekudziyadzana nedzimwe nyika, uye vari nhengo yeZanu PF, VaKindness Paradza, vanoti vanoziva kuti kusanduka kwemutungamiri weAmerica hakusandure zvirango kana mutemo wenyika iyi wekudyidzana nedzimwe nyika. Asi vanoti vachataura nehurumende neparamende itsva yekuAmerica kuti zvirango zvibviswe. Gurukota rinoona nekudyidzana nedzimwe nyika, VaSibusisio Moyo, vanoti kunyange hazvo pachimboiita kupopotedzana pakati peAmerica neZimbabwe, vari kutaurirana nenyika iyi nechinangwa chekugadzirisa hukama pakati penyika mbiri idzi. Kunyange hazvo paine zvirango zvakatemerwa vamwe vakuru vakuru muhurumende, America ndiyo nyika inopa rubatsiro rwakanyanya kuZimbabwe munyaya dzehutano, chikafu, dzidzo nezvimwe. Kubva muna 1980, America yapa Zimbabwe rubatsiro rwemabhiriyoni matatu nemazana mashanu ezviru zvemadhora ekuAmerica. No media source currently available 	https://www.voashona.com/a/zimbabwe-experts-discuss-american-elections/5646723.html
politics	Zimbabwe Inoramba Kuti Pane Vanhu Vari Kupambwa Kana Kushungurudzwa Munyika	Hurumende inoti munyika hamuna dambudziko rekutyorwa kwedzokero dzevanhu ichi vanoti pane dambudziko iri ndevaya vasingazive zviri kuitika munyika pamwe nevanopikisa hurumende neshamwari dzavo dziri kunze kwenyika. Asi mapato anopikisa nemasangano anorwira kodzero dzevanhu anoti pane humbowo hwakawandisa hunoratidza kuti hurumende iri kutyora kodzeo dzevanhu. Munyori mubazi rezvekuburitswa kwemashoko, VaNick Mangwana, vati manyepo kuti munyika mune dambudziko rekutyorwa kwekodzeo dzevanhu vachiti mashoko aya ari kubva kuvavengi veZimbabwe vanozivikanwa mukati nekunze kwenyika. Vati hurumende iri kuchengetedza runyararo munyika nekudzivirira kupararira kweCovid-19. VaMangwana vati hurumende haisi kuzorega vanhu vachiratidzira panguva ino yeCovid-19 kuti vaparadzire chirwere sezvainge zvarongwa svondo rapfuura. Vati vanhu vari kutaurisa pamusoro peZimbabwe ngavanyarare vachiti kunyika dzakaita seIndia neSouth Africa kwakatofa vanhu vakawanda hurumende dzeko dzichiedza kudzivirira kupararira kweCovid. VaMangwana vati dzimwe nyika dzepasi rese dzapindira kutaura zvisina maturo pamusoro peZimbabwe nekuti zvizvarwa zveZimbabwe ndizvo zvakatanga kurova bembera zvichitaura manyepo pamusoro penyika yazvo. Asi mumwe mugari wemuHarare, VaOwen Dhliwayo, vaudza Studio 7 ichokwadi kuti mauto nemapurisa ari kurova, kutora zvinhu zvevanhu pamwe netyora kodzero dzavo achivanda nekuti ari kudzivirira kupararira kweCovid. Mumwe wevatevedzeri vemutungamiriri weMDC Alliance, VaTendai Biti, vati hapana munhu angataura kuti munyika hamuna mhirizhonga ivo vanhu vari kusungwa, kubhinywa, kurohwa pasina chikonzero zuva zuva.  VaBiti vatiwo veruzhinji vane humbowo hwekutyorwa kuri kuitwa kodzero nehurumende uhwo vari kutora vachishandisa mbozhanhare dzavo mazuva ose. Mukuru wesangano reZimbabwe Human Rights NGO Forum, VaMusa Kika, vati mashoko ehurumende ndeekuda kuramba zvinhu zviri kuitika munyika asi vakati hazvishamisa nekuti hurumende yagara isingakoshesi kodzero dzevanhu. Vatiwo kana makomisheni ehurumende anoti Zimbabwe Human Rights Commission neNational Peace and Reconciliation Commission akataura nguva pfupi yapfuura kuti munyika muri kuitika zvinhu zvisina kunaka panyaya yekodzero dzevanhu. VaKika vati vana veZimbabwe vanofanira kuramba vachitaura zvichemo zvavo kudzamara hurumende yatevedza mitemo nezviga zvekuremekedza kodzero dzevanhu zvayakabvuma kutevedza pasi pemasangano eSouthern African Development Community, African Union neUnited Nations. Vatiwo zvinofadza kuti dzimwe nyika nemasangano akasiyana siyana pasi rese vave kutoudza hurumende yeZimbabwe kuti irege kumbunyikidza vanhu. Sangano reZimbabwe Lawyers for Human Rights, iro riri kumirira vanhu vakawanda vari kusungwa pamwe nekurowa, rinoti vanhu vanodarika makumi matanhatu vakasungirwa kana kuroverwa nyaya ine chekuita nekuratidzira kwainge kwakarongwa kuitwa musi wa 31 Chikunguru.  Bato riri kutonga kuSouth Africa reAfrican National Congress pamwe nehurumende yenyika iyi, United Nations nevanyarikani pasi rese, vakatotaura kuti zviri kuitika muZimbabwe hazvina kunaka uye vari kuedza kutaura nehurumende yaVaMnangagwa kuti isiyane nezvairi kuita. No media source currently available 	https://www.voashona.com/a/zimbabwe-government-says-there-are-no-human-rights-abuses-in-the-country/5533358.html
politics	Hurumende Yotsika Madziro Kuti CCC Isasarudze Anofanobata Chigaro chaMeya muHarare	Kunetsana kurikuitika pakati pebazi rezvekutongwa kwematunhu nekanzuru yeHarare koenderera mberi vamwe vachiti zvokonzera kusabudirira kwezvirongwa zveguta kusanganisira kucheneswa kweguta. Tsamba yatambirwa nekanzuru huyewo iri mumaoko eStudio 7 kubva kubazi rezvekutongwa kwematunhu inoti, kusarudzwa kwevakafanobata chigaro chameya weHarare, VaEnock Mupamaonde vebato reCitrizens Coalition for Change nemusi weChishanu chapfuura kwakaitwa zvisiri pamutemo nekudaro zvese zviga zvakatorwa nekanzuru mumusangano uyu hazvisi pamutemo. Tsamba iyi yauya mushure mekunge VaMupamaonde vaita musangano nevatori venhau. Asi vachitaura neStudio 7 VaMupamaonde vati vakatyamadzwa zvikuru netsamba iyi vachitiwo haisi pamutemo sezvo yabva kune vakasanobata chigaro chemunyori webazi iri vachitiwo vacharamba vari pachigaro ichi sezvo vakasarudzwa zvichitevedzwa mutemo. Vatiwo zviri kuitwa izvi inzira chete yekungovhiringidza mabasa akanaka anoda kuitwa nekanzuru yavo. Tsamba iyi inotiwo bazi rezvematunhu rinoti rinocherechedza vari noti vakafanobata chigaro chameya VaStewart Mutizwa veMDC-T avo vakasarudzwa panguva iyo mamwe makanzura ainzi aitsigira mutungamiri weMDC Alliance panguva iyoyo VaNelson Chamisa akadzingwa mukanzuru naVaDouglas Mwonzora veMDC-T VaMtizwa vange vasiri kudaira nharembozha yavo patavafonera tichida kunzwawo maonero avo panyaya iyi. Gweta VaMarufu Mandevere vaudza Studio 7 kuti hakuna chisiri pamutemo chakaitwa nemakanzura akaita musangano neChishanu vachiti guta rinofanirwa kutungamirirwawo nemunhu akasarudzwa nemakanzura akasarudzwa nevanhu. Izvi zvatsigirwawo neumwe wemakanzura eCitizen Coalition for Change VaDenford Ngadziore avo vati hapana chakaipa kuti vasarudze vakafanobata chigaro chameya vakamirira kudzoka kwameya Jacob Mafume. Studio 7 yakundikana kubata gurukota rezvekutongwa kwematunhu VaJuly Moyo. Asi mumwe kanzura weguta reHarare, VaMartin Matinyanya vekuMbare vakapinda pasi pebato reZanu PF vashoropodza zvakanyanya makanzura ebato reCCC vachiti varikuvhiringa mabasa ekanzuru nekuda kuchinja chinja zvakabvumirwa panguva iyo vaive vasiri makanzura, Mumusangano wavo nevatori venhau, VaMupamaonde vatetera kuvagari vemuHarare kuti vabatsirwe kuchenesa guta vachiti havana zvekushandisa zvakakwana. Vatiwo vakawirirana kutanga chirongwa chekuchenesa guta kubva china chevhiki rino kwemasondo mana. VaMupamaonde vatiwo kunyangwe hazvo kune kunyunyuta kukuru kubva kuvagari kuti kanzuru inowana mafuta ekudzingirirana nevatengesi vemumugwagwa asi vachishaya mafuta ekufambisa mota dzinotakura marara vati mari dzekanzuru dzinezvinangwa zvakasiyana-siyana nekudaro vanodzingirirana nevatengesi ava ibasawo ravo. Vatiwo mumusangano wavakaita neChishanu vakaramba zvekuti vanhu makumi matanhatu vaende kuZimbabwe International Trade Fair uko kwaifanirwa kushandisa mari yavati yaisvika zviuru zana nemakumi matatu nezvitanhatu yekuAmerica vakakurudzira kuti kuende vanhu vatanhatu chete. Asiwo vamwe vataura neStudio 7 vanoti zvisinei nechiga ichi vanhu vakaenda kuZITF vanodarika zvakatarwa nemusangano izvi. VaMupamaonde vatiwo kanzuru yavo iri kuzeya nyaya yekuti zvikamu makumi maviri nezvishanu kubva muzana zvemari inobhadharwa nenzvimbo dzakasiyana siyana dzemuguta ishande kunzvimbo idzi, No media source currently available 	https://www.voashona.com/a/6546057.html
politics	Zimbabwe Yogadzirira Kuratidzira neMusi weChitatu muZanu-PF Muine Zinyekenyeke	Masangano akawanda munyika akaita seHash Tag This Flag, Tajamuka nemamwe ari kukurudzira vanhu kuti vasaende kumabasa nemusi weChitatu vachiratidza kunyunyuta kwavo nemamiriro akaita zvinhu munyika anoti haasi kuzodzokera kumashure nehurongwa uhu. Izvi zvinotevera kuratidzira kwakaitwa muHarare nemusi weMuvhuro vachiti vaneta nenyaya yehuori hwavanoti huri kuitwa nevakuru vehurumende nemapurisa. Mutauriri wemapurisa Senior Assistant Commissioner Charity Charamba vaudza Studio 7 kuti vanhu vanofanira kumira tsika yekupisa nekupwanya zvinhu uye kurwisa mapurisa. Asi zvisati zvamboitika munhoroondo yenyika sangano revakarwa hondo reZimbabwe Liberation National War Veterans Association rati harione chakaipa nevanhu vanoratidzira murunyararo. Vesangano iri vatiwo havasi kufara nenyaya yekuti hurumende haisi kuvapa zvayakavavimbisa. Mutauriri wevakarwa hondo VaDouglas Mahiya vanoti nyaya yekuratidzira iri mubumbiro remitemo rakavhoterwa nevanhu vose munyika. No media source currently available Vanotungamira Hash Tag This Flag Pastor Evan Mawarire vakaudza Studio 7 kuti hapana kudzokera shure pahurongwa hwavo sezvo zvinhu zvaita manyama amire nerongo munyika. Mutauriri wesangano reTajamuka iro rinova mubatanidzwa wevechidiki mumapato ezvematongerwo enyika uye vemasangano akazvimira oga VaPromise Mkwananzi vanotiwo hurongwa hwavo hwekuratidzira huri kufamba zvakanaka. No media source currently available VaStan Zvorwadza vesangano reNational Vendors Union of Zimbabwe vatiwo naivo vari kutsigira kuratidzira kwemusi weChitatu. No media source currently available KuMasvingo kunonzi hakuna kumira zvakanaka sezvo vagari vari kunzi vange vabuda mudhorobha na 7 manheru emusi weChipiri. Vanhu vane chitsama vemasangano akazvimirira oga vakambosungwa vachinzi vaironga kuratidzira. Vanoona nezvekufambiswa kwemabasa musangano reCommunity Tolerance Reconciliation and Development (COTRAD), VaZivanai Muzorodzi vanoti vari kuenderera mberi nekuratidzira kuMasvingo. No media source currently available Zvichakadaro vechidiki muZanu-PF varikushora nyaya yekuratidzira kuri kurongwa nevanhu uku. Mutevedzeri wemunyori anoona nezvevechidiki mubato iri VaKudzanai Chipanga vakaudza nhepfenyuro yeZBC kuti vanhu havana fanire kutambira kuridziro yekuratidzira nemusi weChitatu. Vatiwo mapurisa anofanira kuona kuti munyika mune runyararo.	https://www.voashona.com/a/zimbabwe-matongerwo-enyika/3405351.html
politics	Mumwe Mutori weNhau Opinda muSarudzo dzeMutungamiri weNyika	Mutori wenhau anoshanda akazvimirira zvakare vachiitawo zvekutsikisa mimhanzi, VaTonderai Makaniwa, vanoti vari kukwikwidza sarudzo yemutungamiriri wenyika vakamirira bato ravo richangobva mukuumbwa reZimbabwe Word of Yaweh Expression, kana kuti Zimbabwe WOYE. VaMakaniwa, avo vakamboshanda kuZimbabwe Broadcasting Corporation, Joy TV, Munhumutapa African Broacasting Corporation vanoti vakagara vachida kuita zvematongerwo enyika asi kuti hutongo hwevaive mutungamiriri wenyika, VaRobert Mugabe, hwekumbunyikidza vanopikisa ndihwo hwaiita kuti vasiyane nezvematongerwo enyika panguva iyoyo. Vanoti kuenda kwaVaMugabe kwakavapa mukana wekutanga bato ravo reZimbabwe WOYE iro vati rinomirira vechidiki uye vati rinokurudzira mabasa evaimbi, vana nyanduri pamamwe nemabasa emitambo yemafirimu nezvimwe. VaMakaniwa vaudza Studio 7 kuti bato ravo richakwikwidza sarudzo dzeparamende mumatunhu eBulawayo, Harare neManicaland uko rine nhengo dzakawanda pamwe nemukana wekukunda. Patavabvunza kuti vakagadzirira here kuita izvi, VaMakaniwa vati vakagadzirira uye vatove nenhengo dzichamira Zimbabwe WOYE munzvimbo idzi. Vati basa ravo harinei nekutungamira nyika. VaMakaniwa vaudza Studio 7 kuti vakatozivisa kuti vanoda kupinda musarudzo kuZimbabwe Electoral Commission uye pari zvino vakatounganidza mari nazvose zvinodiwa nedare reZEC rinonyoresa vanoda kukwikwidza reNomination Court. Bato raVaMakaniwa nderimwe remapato anodarika zana nemakumi mana akatarisirwa kukwikwidza musarudzo dzegore rino. Zvichakdai, vechidiki mubato reNational People Party rinotungamiririrwa naAmai Joice Mujuru vanoti namangwana vachapaurura chirongwa che#Joice is My Choice, chinove chirongwa chekutsvagira mutungamiriri webato ravo rutsigiro. Vanoona nezvekurongwa kwemisangano mubazi revechidiki muNPP, VaIan Hamandishe, vaudza Studio7 kuti chirongwa ichi chichaparurwa naAmai Mujuru kuBorrowdale. Zimbabwe ichaita sarudzo yemutungamiriri wenyika, dzeparamende nemakanzuru mukati memwedzi mishona inotevera. VeZEC vakatozivisa kuti vakanyoresa kuvhota vanofanira kunongorora kuti mazita avo ari mugwaro revavhoti here kutanga musi wa19 kusvika musi wa 29 mwedzi uno. No media source currently available  	https://www.voashona.com/a/zimbabwe-matongerwo-enyika/4377247.html
politics	Hurumende Yoshorerwa Chinono paKuvandudza Mitemo Yakaita sePOSA neAIPPA	Nyika dzakawanda dzakabudirira dziri kuratidza pachena kuti hadzisi kufara nekukundikana kwehurumende yeZimbabwe kuvandudza mitemo inonzi iri kutyora kodzero dzevanhu uye yezvekudyidzana munyaya dzekutengeserana. Mumiriri weAmerica muZimbabwe, VaBrian Nichols, vanyora padandemutande ravo reTwitter nhasi kuti pavanhu mamiriyoni gumi nematanhatu vari muZimbabwe, vanhu zana nemakumi mana chete ndivo vakatongerwa zvirango uye America ichabvisa zvirango zvakatemerwa vatungamiri venyika chete kuburikidza nemutemo weZIDERA ndokunge vaunza hutongo hwejekerere. Kushorwa uku kwapa kuti hurumende iite chipatapata kutumira makurukota ayo kuti aite misangano nevamiriri vedzimwe nyika vachitaura nezvemitemo yavanoti vari kuvandudza kusanganisa yakaita sePOSA neAIPPA. Nezuro gurukota rezvekudyidzana nedzimwe nyika, VaSibusiso Moyo, vakasangana nevamiriri veBritain neCanada kumahofisi avo eMunhumutapa. Gurukota rezvemitemo, VaZiyambi Ziyambi, vaudzawo Studio7 kuti vari kusangana nevamwe vamiriri vedzimwe nyika ava vachivaudza nezvavari kuita panyaya yekuvandudza mitemo. Vanoti vakatosangana nevamiriri kubva kunyika gumi dzakabudirira. No media source currently available Mutauriri wedare reparamende, VaJacob Mudenda, vari kuitawo zvimwe chetezvo. Asi vanopikisa nemasangano anoongorora zvemitemo akaita seVeritas vanoti hurumende iri kungobata vekunze kumeso nekuti hakuna zvakawanda zvairi kuvandudza. Mumwe wevatevedzeri vemutungamiri weMDC, VaTendai Biti, vanoti hurumende haina zvairi kuita kuvandudza zvinhu uye vachapikisa mabhiri ose achaunzwa kudare reparamende nekuti anopa hurumende mukana wekuramba ichimbunyikdza vanhu. No media source currently available  	https://www.voashona.com/a/hurumende-yoshorwa-nekunonoka-kuvandudza-mitemo-yakaita-seposa-neaippa/4940545.html
politics	MDC Alliance Inocherechedza Kusvitsa Makore Makumi Maviri neMaviri Kubva Pakaumbwa MDC	Bato reMDC Alliance nhasi rachecherechedza makore makumi maviri nemaviri kubva pakaumbwa bato reMDC muna 1999, ukuwo MDC-T ichiti ichacherechedza zuva iri mangwana. Muchakabvu Morgan Tsvangirai ndivo vakava mutungamiri weMDC wekutanga muna 1999. MDC Alliance yacherechedza zuva iri kubudikidza nemashoko aturwa nemutungamiri webato iri, Nelson Chamisa, kuvatsigiri vavo vachishandisa madandemutande sezvo vasiri kukwanisa kuita misangano nevatsigiri vavo nepamusana pechirwere cheCovid 19. VaChamisa vati rwendo rwafambwa nebato ravo rwunorwadza kubudikidza nekushungurudzwa kwenhengo dzavo asi vati vane chivimbo chekuti veruzhinji vachawana rugare kana vakakunda musarudzo dzemuna 2023. VaChamisa vati bato ravo rine hurongwa hwekugadzirisa matambudziko akatarisana neveruzhinji munyika vachiti hurumende yeZanu PF yatadza kupa veruzhinji rugare kubudikidza nehuori hunonzi hwakatekeshera muhurumende. Zvichakadai, MDCT inotungamirwa naVaDouglas Mwonzora inoti ichaita musangano pamuzinda webato iri paMorgan Richard Tsvangirai House mangwana apo bato iri richaitawo mhemberero dzekucherechedza kusvitsa kweMDC makore makumi maviri nemaviri bato iri raumbwa. Mutauriri waVaMwonzora, VaLloyd Damba, vaudza Studio 7 kuti bato ravo rine basa guru rekupedzisa rwendo rwakatangwa nevamwe vavo rwekurwira shanduko vanosanganisira vashakabvu vanoti VaTsvangirai, VaGibson Sibanda, VaIsaac Matongo, Amai Getrude Mtombeni nevamwe. VaDamba vati kutsemuka nepakati kwakaita bato ravo zvichitevera mutongo wedare repamusorosoro uyo wakati VaChamisa havana kusarudzwa zviri pachena kuti vatsive VaTsvangirai, hakuvatadzise kukunda musarudzo vachiti bato ravo harisi kurwisana naVaChamisa asi kuti riri kurwisana nehutongi hwebato reZanu PF pamwe nemutungamiri wenyika, VaEmmerson Mnangagwa. Asi imwe nyanzvi munyaya dzezvematongerwo enyika, Muzvare Sibongile Mgijima, vati kunyange hazvo mapoka eMDC aya akapatsanurana, MDC Alliance yaVaChamisa ndiyo ine mukana wekukunda musarudzo. Kubva zvakavambwa MDC muna 1999, bato iri harisati rakwanisa kupinda mumasimba kunyange hazvo VaTsvangirai vakamboumba hurumende yemubatanidzwa nemushakabvu VaRobert Mugabe muna 2009 zvichitevera kusafamba zvakanaka kwesarudzo dzemuna 2008 izvo zvakaita kuti nhengo dzeMDC dzakawanda dzirasikirwe nehupenyu mumhirizhonga yakaitika pamberi pesarudzo yechipiri yemutungamiri wenyika pakakunda VaTsvangirai VaMugabe musarudzo yekutanga asi vakashaya mavhoti anodiwa pamutemo kuti vanzi ndivo vahwinha sarudzo. No media source currently available 	https://www.voashona.com/a/mdc-alliance-commemorates-22nd-anniversary/6222806.html
politics	Nyanzvi dzezveMatongerwo eNyika Dzopesana paMaonero Adzo Pane Zviri Kukonzera Mhirizhonga muNyika	Imwe nyanzvi mune zvematongerwo enyika inoti kusamira kwezvinhu zvakanaka munyika kuri kuitika iye zvino kuri kukonzerwa nekunonoka kwehurumende kugadzirisa zvinhu, izvo zvave kuita kuti vana veZimbabwe vanyunyute. Izvi zvinotevera mhirizhonga yaitika muHarare yakonzerwa nevemakombi vanga vachinyunyuta nekuwanda kwemapurisa mumigwagwa, vanonzi vanenge vachida chioko muhomwe. Kutaridzira nemhirizhonga izvi zvinouya mazuva mashoma nyika yasangana nekumwe kuratidzira kukuru kwakaitika kuBeitbridge neChishanu chapfuura, vanhu vachinyunyuta nemutemo unorambidza vanhu kupinza zvinhu munyika. VaCharles Mutasa, avo vanoshanda vakazvimirira vanoti hurumende yakarara nezamu mumukanwa payakaregerera zvinhu zvichienda kumawere munyaya dzekuwondomoka kweupfumi, izvo zvoita kuti imukirwe nevana vayo. “Hurumende yedu yakaregerera zvinhu nekuti kana wakaona kuti kunetsa kwemari mumabhanga, hakuna kungotanga, asi kuti zvinhu zvakaitika munguva hombe,” VaMutasa vanodaro. Asi imwe nyanzvi mune zvematongerwo enyika uye vari sachigaro weZanu PF kuUnited Kingdom, VaNick Mangwana vanoti hurumende iri kuziva nezvematambudziko ose aya, uye iri kuita zvose zvainogona kuti igadzirise zvinhu. “Hurumende iri kuziva matambudziko ose aya, uye iri kuita zvose zvainogona kugadzirisa zvinhu. Chainokumbira chete ndechekuti vanhu vaipe nguva yekugadzirisa zvinhu,” VaMangwana vanoti zvinhu zvichanaka kubva muna Gunyana, vachiti kuuraya midziyo kuri kuitwa nevanhu vari kuratidzira hakuna zvakunobatsira. No media source currently available 	https://www.voashona.com/a/zimbabwe-politics-riots-zrp-harare/3403788.html
politics	Dare Rinoti Nyaya yeKuri Kudhindwa Magwaro eKuvhotesa Inzwikwe Chimbichimbi	Dare repamusoro ratura mutongo wekuti nyaya yekutengwa kwebepa rinogadziriswa gwaro rekuvhotera pamwe ne ink ichashandiswa pakuvhota musarudzo dzemwedzi unouya inzwikwe nechimbichimbi. Mutongi wedare repamusoro, VaPisirayi Kwenda, vatura mutongo uyu panyaya yakakwidzwa kudare nemutungamiri wePeople’s Democratic Party, PDP, VaTendai Biti, pamwe nemutauuriri webato iri, VaJacob Mafume, vachiti inzwikwe musi wa 30 mwedzi uno usati wadarika. VaBiti naVaMafume vakaenda kudare repamusoro vachida kuti komisheni inoona nezvesarudzo yeZimbabwe Electoral Commission, kana kuti ZEC, iise pajekerere nyaya yekutengwa kwebepa richagadziriswa mapepa ekuvhotesa pamwe ne ink ichanyikwa zvigunwe nevanhu vanenge vavhota musarudzo dzemwedzi unouya. Gweta raVaBiti naVaMafume panyaya iyi, VaJeremiah Bhamu, vaudza dare kuti nyaya iyi inofanira kunzwikwa nechimbichimbi sezvo mutungamiri wenyika, VaEmmerson Mnangagwa, vakatotara zuva resarudzo uye vachakwikwidza musarudzo idzi vachitarisirwa kusvitsa mazita avo kudare rinotambira mazita evachada kukwikwidza musarudzo idzi re nomination court neChina. Mumapepa ari pamberi pedare, VaBiti naVaMafume vanoti kutengwa kwebepa richagadziriswa mapepa ekuvhotesa kunofanira kuitwa zviri pachena kuitira makambani ose anokwanisa kutengesera ZEC bepa iri awane mukana wakaenzana uye zvinhu zvichiitwa zviri pachena kwete zvakaitwa neZEC kuti yakangofuma yave kutaura kuti bepa iri richabva kune imwe kambani iri kuSouth Africa yaisiri kubudira veruzhinji pamwe nevemapato ezvematongerwo enyika pachena. Gweta reZEC, VaTawanda Kanengoni, vabvuma kuti nyaya iya inzwikwe nechimbichimbi pasina kupikisana naVaBamu. Zvichakadai, mapato mazhinji ari kuda kukwikwidza musarudzo dzegore rino aswera achimhanya-mhanya kuti aendesa mapepa awo ku nomination court iyo ichagara mangwana mumatunhu ose emunyika mangwana. No media source currently available Zvichakadai, matare awanawo vaimbova gurukota rezvematunhu, VaSaviour Kasukuwere, vasina mhosva pamhosva yavanga vachipomerwa yekubuda munyika zvisiri pamutemo. Mutongi wedare ramejasitiriti, Amai Josephine Sande, vatura mutongo wekuti vaimbova gurukota rezvematunhu, VaSaviour Kasukuwere, avo vanga vachipomerwa mhosva yekubuda munyika zvisiri pamutemo, havana mhosva yavakapara. Mutongi wedare ati makasha embumburu dzakashandiswa dzakawanikwa kumba kwaVaKasukuwere pamwe nekuboorwa kwemadziro pamwe nekupwanyika kwakaitwa mahwindo emba yavo kwakakonzerwa nekuridzwa kwakaitwa pfuti munguva yeOperation Restore Legacy zvakazoita kuti vaimbova mutungamiri wenyika, VaRobert Mugabe, vasiye basa, zvinoratidza kuti hupenyu hwaVaKasukuwere hwakange hwave panjodzi. Mutongi wedare aenderera mberi achiti nehupfumi huna VaKasukuwere uye semunhu anofamba nepasipoti yevanhu vanoremekedzwa, kana kuti diplomatic passport, hazvaikodzera kuti VaKasukuwere vangobuda munyika zviri kunze kwemutemo pasina chikonzero chakati tsvikiti. VaKasukuwere vati vafara zvikuru nemutongo waturwa nedare. VaKasukuwere ndevamwe vemakurukota ehurumende akatiza munyika pakaitwa chirongwa che Operation Restore Legacy nemasoja achitungamirwa nemukuru wawo panguva iyi, VaConstantino Chiwenga, avo vakazoitwa mutevedzeri wemutungamiri wenyika mushure mekunge VaMugabe vapidigurwa. VaKasukuwere vakazodzoka munyika mwedzi wapera mushure mekupedza mwedzi mitanhatu vari kunze kwenyika kwavakaenda muhupoteri. No media source currently available 	https://www.voashona.com/a/zimbabwe-high-court-rules-lower-court-to-hear-voting-paper-issue-before-monthend-tendai-biti--jacob-mafume-jeremiah-bhamu/4437355.html
politics	VaJim Kunaka veZanu PF Vopomerwa Mhosva yeKutyisidzira Nhengo dzeMDC-T neRufu	"VaJim Kunaka, avo vakambenge vabuda muZanu PF vachinopinda mubato reZimbabwe People First rinotungamirirwa naAmai Joice Mujuru asi vakazodzokera kuZanu PF, vanonzi vatyisidzira nerufu VaDenford Ngadziore, vanove munyori muboka revechidiki vebato reMDC T mudunhu reHarare. VaKunaka vanonzi vachaira VaNgadziore nhare vakatanga nekutaura zita ravo vachibva vazozivisa kuti nhasi usiku nhengo dzebato reZanu PF dzichapisa dzimba nemidziyo yevatsigiri vebato rinopikisa reMDC T. VaKunaka vanonzi vapa zvikonzero zvekuti vachapisa dzimba idzi nekuda kwezviri kuitwa nevatsigiri veMDC T zvekuratidzira vachishora hurumende yaVaRobert Mugabe pamwe nebato ravo reZanu PF. VaNgadziore vanoti mashoko avatambira kubva kuna VaKunaka aya avatyisa chose sezvo VaKunaka vachizivikanwa nenyaya dzemhirizhonga pamwe nechikwata chavo cheChipangano. “Tave kutotyira hupenyu hwedu nekuti VaKunaka vanozivikanwa nemhirizhonga. Saka ndaudzawo hutungamiri hwebato redu uye vamwe vangu vechidiki kuti tione kuti tachengetedza hupenyu hwemhuri dzedu pamwe nemhuri dzedu,” VaNgdziore vanodaro. No media source currently available Asi VaKunaka varamba mashoko aya pavabvunzwa neStudio 7 vachiti hapana kana chikonzero chingaita kuti vade kurwisa VaNgadziore nekuti havasi munhu avangatya.  VaKunaka vanoti kana vaine zvavanoda kuita kunhengo dzeMDC T vanongoita zvisina dambudziko. ""Ndinovatyisidzira pakayi? I think that's being stupid. I think you better find a better story for me to answer. You better find chimwe chiri nhingi, handina kana dhiri navo avo. Handityisidziri munhu ini nekuti kana ndichida munhu ndino dealer naye one-on-one. he is not even a threat to me,"" VaKunaka vaudza Studio 7 parunhare. No media source currently available Zvichakadaro, vanofungidzirwa kuti inhengo dzeZanu-PF mudunhu reMasvingo vanonzi neChina usiku vakapisa musha wasachigaro weMDC-T Youth Assembly mudunhu iri VaPhillip Chingini vakaparadza midziyo inokosha zviuru zvemadhora. Nhengo yeMDC-T iyi inonzi inogara mumusha weChiredzi uye yaipomerwa mhosva yekukurudzira vanhu kuti varatidzire mumasvingo kutigira MDC-T. Asi sachigaro weZanu-PF mudunhu iri VaAmasa Nenjana varamba mashoko ekuti bato ravo riri kuita zvemhirizhonga."	https://www.voashona.com/a/zimbabwe-politics-jim-kunaka-threats-zanu-pf/3481963.html
politics	VaMwonzora Vanoti Ndivo Vave paNyanga Sezvo Vachiti Vakakunda Zvine Mutsindo	VaDouglas Mwonzora vanoti vakasarudzwa zviri pachena kutsiva mushakabva Morgan Tsvangirai semutungamiri webato reMDCT pakongiresi yechimbichimbi yakaitwa nemusi weSvondo. VaMwonzora vakakunda Muzvare Thokozani Khupe, VaElias Mudzuri pamwe naVaMorgan Komichi pakongiresi yechimbichimbi yekutsiva mushakabvu Tsvangirai. VaMwonzora vaudza Studio 7 kuti vakakunda zviri pachena kunyange vakakundwa ava vari kugunun’una kuti sarudzo hadzina kufambiswa zvakanaka uye Muzvare Khupe vachiti vambomisa VaMwonzora basa. Asi Amai Khupe vakaudza vatori husiku hweSvondo kuti sarudzo hadzina kufambiswa zvakanaka vachiti VaMwonzora vakashandisa chikiribidi kuti vakunde musarudzo idzi. Izvi zvatsinhirwa neumwe wevaikwikwidza musarudzo idzi VaElias Mudzuri avo vatiwo mhirizhonga nekusavhota zvakanaka kwevanhu vaifanira kuvhota zvinhu zvisingatarisirwe mubato rakaita seravo. VaMudzuri vati havasi kutambira zvakabuda musarudzo dzanezuro vachiti chavekudikanwa ndechekuti vagare pasi sehutungamiri hwebato kuti vaone kuti votora matanho api. Mibvunzo yatatumira Muzvare Khupe nevamwe vakakwidza musarudzo idzi VaMorgen Komichi yanga isati yapindurwa. Zvichakadaro, VaMwonzora vati vatotanga basa rekuumba musangano wavo kubva zvino zvichienda mberi vakati zviri kutaurwa nevakakundwa musarudzo zvinhu zvisina musoro. Tichiri panyaya iyi, nhengo yekomiti yepamusoro muMDC Alliance, VaLovemore Chinoputsa, vaudza Studio 7 kuti kongiresi yakaitwa neMDCT haisi pamutemo sezvo vachiti paive nevanhu vashoma panevanofanira kunge varipo. Vane ruzivo nezviri kuitika muMDCT vanoti kusafamba zvakanaka kunonzi kwakaita kongiresi yebato iri kunogona kusiya bato iri ratsemuka zvakare. No media source currently available  	https://www.voashona.com/a/vamwonzora-vanoti-ndivo-vave-panyanga-sezvo-vachiti-vakakunda-zvine-mutsindo/5716091.html
sports	AFCON: ‘Tichine mukana’	  AIMBOVE murairidzi wemaWarriors – Joey ‘Mafero’ Antipas – okurudzira chikwata chenyika ichi kuti chisawore mwoyo asi kuti chigobata basa sebasa nemusi weChishanu apo chichasangana neMalawi mumutambo wechipiri muboka racho reGroup B.   MaWarriors ari kuCameroon uko ari kukwikwidza kumutambo we2021 Total Energy Africa Cup of Nations (AFCON).   Mumutambo wekutanga, maWarriors akakundwa 1-0 neSenegal izvo zvakarwadza vatsigiri vose venhabvu sezvo akakundirwa mumiti rekupedzisira apo maLions of Teranga akazopihwa pena iyo akanwisa mutambo ukazopera uri 1-0.   Mumutambo wese uyu, maWarriors aitamba zvinonwisa mvura izvo zvakaona mubati wepagedhi – Petros Mhari – achirwa semvumba achishungurudza vatambi veSenegal vanosanganisira Sadio Mane avo vakatadza kuzunza mambure kusvikira vazoita zvekupihwa pena.   Mafero anoti matambiro akaita chikwata chaNorman Mapeza chemaWarriors nemusi weMugovera anodasisa saka vanofanirwa kuramba vaine matambiro mamwe chete musi weChishanu apo vachasangana neMalawi.   “MaWarriors akadadisa kunyangwe hazvo takazobvutirwa mutambo uyu pekupedzisira, asi takange takaibata Senegal mutambo wese uye chikwata chenyika ichi chaitamba zvinonwisa mvura.   “Ngatichitarire zviri mberi musi weChishanu apo tiri kusangana neThe Flames of Malawi. Tiri kufanira kuhwina mutambo uyu neunozotevera weGuinea kuti tifambire mberi mumutambo weAFCON. Mitambo miviri yasara iyi yakatikoshera saka tinofanirwa kuihwina,” anodaro.   MaWarriors achatamba neThe Flames musi weChishanu nenguva dza6 manheru uye achazobandana neGuinea neChipiri svondo rinotevera.   Musi weChishanu uyu, zvimwe zvikwata zviri kuboka reGroup B izvo zvatotungamira – Senegal neGuinea sezvo zvave nezvibodzwa zvitatu – ndizvo zvichavhurisa mutambo apo zvichatamba na3 masikati. Izvi zvinoreva kuti uyu mutambo wekuti maWarriors achange achiongorora kuti uchafamba sei sezvo vazhinji vave kutarisira kuti Senegal ikunde Guinea apo chikwata chenyika ichi chozokundawo Malawi neGuniea mumitambo miviri yasara.   Mafero anoti anoshuvira kuti kudai Senegal yakunda Guinea.   “Tingade hedu kutarisa kune zvimwe zvikwata kuti zviri kutamba sei, asi chikuru ndechekuti isu mitambo yedu miviri yasara ngatiihwine zvine mutsindo tigobudirira kuenda kuround of 16 uko tisati tamboenda kubva zvatakatanga kukwikwidza kuAFCON,” anodaro Mafero.   MaWarriors paakatanga kurwira kuenda kumutambo weAFCON, aitungamirwa naMafero uyo akarairidza mitambo miviri yekutanga iyo yakaona achiita mangange – 0-0 neBotswana mutambo wekutanga uyo wakatambirwa muno kozoti wechipiri maWarriors akahwina 2-1 kuZambia.	https://www.kwayedza.co.zw/afcon-tichine-mukana/
sports	Murairidzi waZemura aroveswa pasi	  MURAIRIDZI waJordan Zemura kuchikwata cheAFC Bournemouth, Scott Parker adzingwa basa nhasi zvichitevera kuzvambaradzwa kwavakaitwa neLiverpool 9-0 nemusi weMugovera wadarika.   Kurakashwa kwakaitwa Bouthmouth neLiverpool hakuna kugamuchirwa nevaridzi vechikwata ichi pamwe nevatsigiri venhabvu avo vakakatyamadzwa zvikuru sezvo pange padarika mwaka mizhinji pasati pamboita chikwata chinokundwa 9-0.   Parker abva aita murairidzi wekutanga kudzingwa basa muEnglish Premier League mwaka uno uye adzingwa pangotambwa mitambo mina chete.   Muridzi weBournemouth – Maxim Demin – anyora padandemutande kuti, “Tinoda kutenda zvikuru kuna Scott nechikwata chake panguva yataive tose.   “Kudzoka kwataita muPremier League achirairidza chikwata chedu tichagara tichikurangarira kwemakore akawanda anotevera.   “Asi kuti tirambe tichibudirira sechikwata, tinofanirwa kufamba negwara chairo rebasa redu uye kupanana rukudzo nguva dzose.   “Gadziriro dzekutsvaga murairidzi mutsva anomutsiva dzatotanga.”   Mumitambo yakarairidzwa naParker mwaka uno muPremiership, wekutanga chikwata chake chakakunda Aston Villa 2-0, ndokuzokundwa 4-0 neManchester City, chikazokundwa zvakare 3-0 neArsenal uye 9-0 neLiverpool.	https://www.kwayedza.co.zw/murairidzi-wazemura-aroveswa-pasi/
sports	Tiri kuronga kudzora nhabvu: Zifa	MUKURU wesangano rinoona nezvenhabvu muno reZifa, Felton Kamambo, anoti hutungamiri hwenhabvu huchasangana svondo rino kuti vagokurukura nechinangwa chekuti mutambo uyu udzoswe asi uchizotambwa pasina vatsigiri.   Nhabvu yemuno yaifanirwa kunge yakatanga muna Kurume kana Kubvumbi asi nekuda kwechirwere cheCovid-19, yakambomiswa senzira yekuti vanhu vasaungane uye chirwere ichi chisapararire.   Muhurukuro neKwayedza, Kamambo anoti Zifa nemamwe masangano enhabvu anosanganisira Premier Soccer League (PSL) vachasangana kuti vagoronga gwara rekufamba naro iro vachazopa kuSports and Recreation Commission.   “Hutungamiri hwenhabvu tichasangana svondo rino tironge kuti tofamba nenzira ipi iyo inoita kuti nhabvu yedu idzoke. Chimwe chinhu chikuru chatichakurukura kuti nhabvu itambwe pasina vatsigiri, kana pane zvatinenge tawirirana tichazvipa kuSRC vozvizeya ivo vozotiudza kuti zvinoita here,” anodaro Kamambo.   Anoenderera mberi achiti kuti nhabvu igotambwa pasina vatsigiri richave dambudziko guru kuzvikwata zvizhinji sezvo zvakawanda zvichirarama nemari iyo zvinowana pagedhi inenge yabhadharwa nevatsigiri.   Asi anoti ivo sesangano vakazvipira kubatsira zvikwata zvose zvemuno neimwe mari yekuti zvifambise mabasa azvo kuitira kuti zvisazonyanyoremerwa.   “Isu tichabatsira zvikwata zvose nekubhadhara imwe mari yakafanana neyevaridzi vepembe, chikuru chatiri kuda kuti nhabvu itambwe uye zvikwata zvedu zvisanyanyoremerwa.   “Kune dzimwe nyika sekuEurope nhabvu yave kutambwa isina vatsigiri saka isu tokwanisa kuzviitawo,” anodaro Kamambo.	https://www.kwayedza.co.zw/tiri-kuronga-kudzora-nhabvu-zifa/
sports	‘80% yevatambi veZim vanonwa Bronco’	  MURAIRIDZI weBulawayo City, Philani ‘Beefy’ Ncube, otaura mashoko anokatyamadza zvikuru ekuti chikamu che80 percent chevatambi venhabvu vanotora zvinodhaka zvisingatenderwi mumuviri, kunyanya Broncleer.   Ncube akataura izvi pamutambo wakaona chikwata chake chichisangana neHighlanders apo vakahwina 1-0, achiti  mumwe mutambi wemuchikwata ichi aive akadhakwa, ndokuti, “Ndinoziva kuti ichokwadi anotora zvinodhaka”.   “Regai ndikuudzei, 80 percent yevatambi vemuZimbabwe vanotora zvinodhaka. Handichataure mazita, asi patakatamba neHighlanders, pange pane mutambi mumwe chete wemuchikwata chavo ange akatodhakwa. Aingovata. Saka ndinotoziva kuti anotora zvinodhaka. Ipapo wonzwa vamwe vachiti murairidzi ngaadzingwe basa,” anodaro Ncube uyo anotaura zvaanoda akasununguka uye achizivikanwa kuti haatsengi mazwi ake.   Anoti dambudziko guru nderekuti vamwe vatsigiri ndivo vane mhosva yekutengesa zvinodhaka izvi zvisingatenderwi mumuviri kuvatambi.   Anoti kutorwa kwezvinodhaka kwakazonyanya kuwedzerwa nekuuya kwakaita denda reCovid-19.   “Dambudziko guru nderekuti vamwe vatsigiri ndivo vanotengesera vakomana zvinodhaka izvi. Asi ndivo vanhu vanezenge vave kuti Mandla Mpofu, Joey Antipas kana Beefy ngaaende,” anodaro Ncube.   Anoti matambiro ave kuita chikwata chake mwaka uno, izvo zvaona Amakhosi ichitora zvibodzwa zvina mumitambo miviri yadarika, inyaya yekugadzirisa kutorwa kwezvinodhaka.   “Chandakaudza vakomana ndechekuti vanofanirwa kuzvisunda vega. Ndakavaudza kuti vasiyane nezvinodhaka votanga kuvimba nezvavanoita. Vechidiki ava vari kuzvikanganisa nekutora zvinodhaka. Zvinosiririsa nekuti mangwana varairidzi tisu tozopomerwa mhosva.   “Asi chokwadi vari kutungamira vatambi ava vanofanirwa kugara navo pasi vokurukura nhau dzine chekuita nekutorwa kwezvinodhaka,” anodaro.   Ncube anoenderera mberi achiti, “Mwaka usati watanga, PSL inofanirwa kuunza vanamazvikokota vodzidzisa vakomana kuti kune hupenyu mberi Covid-19 yapera. Iyi inyaya isina kumbobatwa-batwa kusvika nanhasi chaiye.   “Vakomana vange vachitora zvinodhaka senzira yehupenyu hwavo. Nyaya yekutora zvinodhaka iyi ichavakanganisa mwedzi mina inotevera. PSL neFootballers Union of Zimbabwe vanofanirwa kutora matanho nyaya yacho isati yaenderera mberi. Ndokuzivisa kuti vakomana ava vanogona kupasa kuvhenekwa Covid-19 kwete kutariswa zvinodhaka. Chimwe chinorwadza ndechekuti kana kuvatambi vechidiki zvatozara.”   Nyanzvi yezveutano kuZimbabwe Olympic Committee arizve chiremba wemaWarriors, Nick Munyonga, anoti hurongwa huripo hwekurwisa kutorwa kwezvinodhaka, asi kushaikwa kwemari ndiro dambudziko.   “Muchaona kuti senyika tinoita ongororo yekuvheneka vatambi kakawanda kuburikidza nerutsigiro runobva kugurukota rezvemitambo uye neWorld Anti-doping pamitambo yakasiyana kana zvikwata zvichigadzirira kunokwikwidza.   “Takanyorera kuPSL tikavapa mabhajeti kuti pagoitwa zvirongwa zvekuvheneka vatambi. Tinoitisa zvidzidzo munyika yese. Zvirongwa zviripo hazvo asi kwete zvepamusoro nekuda kwenhau yemari.   “Kuvheneka munhu mumwe chete panodiwa US$500, kusanganisira mari yekufambisa. Saka imari yakawanda, asi tinoziva kuti gurukota redu riri kuedza kugadzira bhajeti kuburikidza neZOC,” anodaro Mushonga uyo anove zvekare sachigaro weAfrica Zone V1 Region Anti-doping.	https://www.kwayedza.co.zw/80-yevatambi-vezim-vanonwa-bronco/
sports	‘NHABVU INODA PAINE VATSIGIRI’	  MUTAMBI wechikwata chenyika cheZimbabwe Warriors necheYeni Malatyaspor chekuTurkey, Teenage Hadebe, anoti nhabvu hainakidze kutamba munhandare isina vatsigiri.   Mwaka wenhabvu weTurkish Super Lig – uko Hadebe ari kutambira – unotarisirwa kudzoka mumasvondo ari kutevera.   Mitambo mizhinji pasi rose yambenge yakamiswa nekuda kwechirwere cheCovid-19 icho chaurauya vanhu vakawandisa. Asi kutanga masvondo achangodarika, kune dzimwe nyika nhabvu yava kuita ichidzoka asi ichitambwa munhandare dzisina vatsigiri.   Muhurukuro dzange dzichiitwa kuTurkey, pane fungidziro huru yekuti mitambo yenhabvu yeko inogona kusimudzira musi wa12 Chikumi.   Achitaura neKwayedza ari kuTurkey, Hadebe anoti ari kufara kuti nhabvu yave kudzoka asi anoti zvikwata zvinofanirwa kugadzirisa pavanotambira kuti pange pakachena uye pakachengetedzeka panyaya dzeutano.   “Kunyangwe hangu ndiri kufara kuti tave kudzoka kuzotamba nhabvu zvekare, asi zvandaona nekudzidza zvange zvichityisa. Vanhu vari kufa kunze uko, saka tinofanirwa kunge takachengetedzeka uye takangwarira tichitevedzawo mutemo nekurudziro dzeveutano.   “Ndanga ndasuwa nhabvu yangu nekuti ndiyo inondichengeta, saka ndiri kutarisira kutamba zvakanaka zvekare,” anodaro.   Kunyangwe zvazvo achiti ari kutarisira kudzoka kwenhabvu, Hadebe anoti zvichamuremera kutamba munhandare dzisina vatsigiri sezvo iye ange ajaira kutamba pamberi pechaunga chevanhu.   “Tajaira kutamba nhandare dzakazara nevatsigiri vachitikuza. Zvino izvi zvitsva kwandiri, saka zvichandiremera nekuti vatsigiri vanotipa manyuku-nyuku ekutamba zvakanaka.   “Asi totongojaira zviripo nekuti pakupera kwezuva tinofanirwa kubata basa, uye tiine utano,” anodaro muchinda anoti kana achitamba kumashure kwechikwata chemaWarriors uyu anoita zvekusunga chishwe chaicho.   Svondo richangodarika nhabvu yakatanga kutambwa kunyika yeGermany asi munhandare dzisina vatsigiri.   Mimwe yemitemo yakaiswa mitsva ndeyekuti vatambi venhabvu havachatenderwa kukwazisana nemaoko uye kana vakanwisa, pakupembera havabvumidzwe kumbundirana.	https://www.kwayedza.co.zw/nhabvu-inoda-paine-vatsigiri/
sports	Mudzimai wekutanga kuridza pembe kuWC	wechidzimai wekuFrance — Stephanie Frappart — achanyora nhoroondo nemusi weChina apo achaita mudzimai wekutanga kuridza kumutambo weWorld Cup wevarume.   FIFA yakazivisa kuti Frappart ndiye acharidza pamutambo weCosta Rica neGermany.   Achange ari muchikwata chemadzimai vacharidza mumutambo uyu nevamwe vanosanganisira Neuza Back wekuBrazil naKaren Diaz wekuMexico avo vachange vari vatevedzeri vake. — The African Referees Platform	https://www.kwayedza.co.zw/mudzimai-wekutanga-kuridza-pembe-kuwc/
sports	Nhabvu yePSL yodzoka	Ndooka   ZVIKWATA zvose zvinokwikwidza muPremier Soccer League (PSL) zviri pakati pekunyoresa vatambi vazvo segadziriro yekudzoka kwemitambo yeCastle Premiership.   Mitambo iyi ichasimudzirwa nemusi wa12 na13 Kukadzi zvichitevera kumiswa kwayakaitwa munaZvita gore radarika nekuda kwezororo reKirisimasi uye kupa mukana kuchikwata chenyika chemaWarriors kuti chigadzirire kuenda kunokwikwidza kuAfrica Cup of Nations (Afcon) kuCameroon uko chakadzoka mushure mekuburitswa mumutambo uyu.   Mukushi wemashoko wePSL – Kudzai Bare – anoti mitambo yeCastle Premiership ichasimudzira masvondo anotevera.   “Hurongwa hwekudzoka kwemitambo yePSL huri kufamba mugwara uye kutaura kuno zvikwata zviri kunyoresa vatambi vazvo.   “Kana tapedza, mitambo inenge yave kusimudzira uye iri kutarisirwa kutanga musi wa12 na13 Kukadzi mazuva ayo atagara takazivisa kuti ndiwo mitambo iyi ichasimudzirwa,” anodaro Bare.   Zvisinei, mitambo iyi paichadzoka, mizhinji yacho inogona kukanganiswa nekunaya kuri kuita mvura uye izvi zvinotevera yambiro yakapihwa nebazi rinoona nezvemamiriro ekunze reMeteorogical Services Department (MSD) yekuti munyika muri kutarisirwa kunaya mvuya yakawanda kwenguva ndefu.   Bare anoti PSL ichabatana nemamwe masangano anoona nezvenhabvu mumazuva anotevera vachitenderera kunhandare dzakasiyana vachiongorora mamiriro akaita nhandare idzi.   “Nguva yatiri tinoziva kuti ndeyekunaya kwemvura saka mimwe mitambo inogona kukanganiswa nekudaro tichange tichiona mafambiro anenge achiita mitambo yacho.   “Zvagara hazvo kuti patichasimudzira nhabvu ndipo kubva kare paitanga mitambo yePSL asi kungoti apa chete tichangoti kurumidzei zvishoma. Asi mumazuva anotevera tichatenderera tichiongorora nhandare dzedu tichiona kuti dzakagadzirwa zvakadii uye dzinokwanisa here kutambirwa mitambo panguva ino yatiri,” anodaro Bare.   Zvakadaro, pakamiswa mitambo yePSL munaZvita, zvikwata zvakawanda zvange zvatamba mitambo mitatu uye zvimwe miviri.   Izvi zvakaona chikwata cheManica Diamonds chichitungamira palogo zvichitevera kuhwina kwachakaita mitambo yacho yose iri mitatu chiine zvibodzwa zvipfumbamwe.   Manica Diamonds iri kuteverwa neNgezi Platinum iyo, kubva pamitambo yayo mitatu, yakakwanisa kuhwina miviri ndokuita mangange mumwe chete uye ine zvibodzwa zvisere.   FC Platinum, iyo yakatora zvakare mukombe wePSL mwaka wadarika, ndiyo yakagara pechitatu iine zvibodzwa zvitanhatu izvo yakawana kubva mumitambo miviri.   Pechina pakagarwa neTriangle United iyo ine zvibodzwa zvitanhatu kubva mumitambo mitatu. Triangle yakahwina mitambo miviri ndokukundwa mumwe chete.   Kune rimwe divi, Bulawayo City ndiyo yakasenga iri pasi pelogo sezvo yangokwanisa kuwana chibodzwa chimwe chete kubva mumitambo mitatu yayatamba.   Chikwata ichi chakakundwa mumitambo miviri uye ndokuita mangange 3-3 neWhawha.	https://www.kwayedza.co.zw/nhabvu-yepsl-yodzoka/
sports	Monalisa okunga tsiva	  SHASHA yetsiva yechidzimai — Monalisa “Queen Monalisa” Sibanda — inoti yadzoka mugym umo iri kuita gadziriro dzekurwira kuchengetedza bhande rayo reWomen International Boxing Association (WIBA) World Inter-continental light-weight iro yakahwina mugore ra2019.   Monalisa akahwapura bhande iri mushure mekukunda Joice Awino wekuKenya uye aifanirwa kunge akarwira kurichengetedza kare asi izvi hazvina kukwanisika zvichitevera kumiswa kwakamboitwa mitambo pasi rose senzira yekurwisa kupararira kwechirwere cheCovid-19.   Muhurukuro svondo rino, Monalisa anoti Covid-19 yakakanganisa hurongwa hwake hwa2020 hwekurwira kuchengetedza bhande rake.   “Ndadzoka manje, ndiri mushishi kugadzirira kuti ndigorwira bhande rangu, zvange zvakaoma kungogara mutambo wandinodisisa tisiri kuwana mukana wekuutamba.   “Asi kudzoka kwemitambo nekupihwa kwatakaita mikana yekuti tigokwikwidza zvave nechiedza kwatiri isu vari mune zvemitambo. Dai pasina iyo Covid-19 ndakatorwa kare asi zvose zvange zvakangomiswa nekuda kwedenda iri,” anodaro.   Shasha iyi iye zvino yave kufanirwa kuzorwira kuchengetedza bhande rake musi wa10 Chikunguru asi pari zvino hapasati pazivikanwa kuti achatatsurana nemutambi upi.   Anoti hutungamiriri hwetsiva huri mushishi kumutsvagira mutambi wekuzosangana naye saka ari kugara akagadzirira kuzorwira kuchengetedza bhande rake.   “Iye zvino pachiri kutsvagwa mutambi wandichazosangana naye, hapasati pazivikanwa kuti ndicharwa nani nekuti mazuvaano nekuda kweCovid-19 panotombotanga paongororwa kuti mutambi ari kubva kunyika ipi sezvo dzimwe nyika dziri muboka redzinoonekwa sedzinopisa nekuda kweCovid-19.   “Zvakafanana nekuti ini chaiye mutambo uyu ndinoda kuutambira muno asi zvikakona ndinenge ndakutonzi ndiende kunorwira kuTanzania uko kwange kusina lockdown kana kumiswa mitambo nekuda kweCovid-19,” anodaro Monalisa.   Anoti anotenda zvikuru vakotsveri vake nevamwe vatsigiri vakamira naye panguva iyo mitambo yakange isiri kutambwa nekuda kwechirwere cheCovid-19.   “Ndine hama dzakawanda dzakanditsigira zvinhu zvakaoma, vashoma vanonzwisisa isu vatambi vetsiva vechidzimai. Saka ndinopa kutenda kune avo vange vachimira neni,” anodaro Monalisa.	https://www.kwayedza.co.zw/monalisa-okunga-tsiva/
sports	‘GEMS TAVE KUMBERI’	uyo ange ari kuLIVERPOOL, England naAbel Ndooka ari muHarare SHASHA yemutambo wenetball inotambira chikwata cheZimbabwe chemaGems — Adelaide Thandeka Muskwe — uyo aive kuLiverpool uko aimirira nyika kumakwishu eVitality Netball World Cup, anoti ave kumberi kwehanzvadzi yake, Admiral, uyo anotambira nhabvu maWarriors.   MaGems akanyora nhoroondo yekuve chikwata chekutanga chenetball chakanokwikwidza kuWorld Cup uye ndokutamba zvinonwisa mvura apo akakunda zvimwe zvikwata zvinosanganisira Sri Lanka, Barbados neNorthern Ireland.   Adelaide naAdmiral mapatya uye vose vakaberekerwa muno ndokuzoenda kunogara kuEngland uko kwavakakurira.   Mukukura kwavo, Adelaide aitamba netball kozoti Admiral ari mutambi wenhabvu. Admiral iye zvino anotambira Leicester City inove chimwe chezvikwata zvikuru zvenhabvu muEngland.   Muchinda uyu haana kuenda kumakwishu eAfrica Cup of Nations kuEgypt asi akambotamba mumakwikwi eCosafa Castle Cup kuSouth Africa nguva yadarika.   Adelaide anotambirawo chikwata cheSeven Stars kuEngland uye anoti ari kunzwa manyuku-nyuku nekuwaniswa kwaakaita mukana wekumirira nyika kumutambo weVitality World Cup.   Adelaide anoti anogara achitsigira hanzvadzi yake kumitambo yake yenhabvu uye akafara zvikuru kuona Admiral achiuyawo kuzomutsigira apo maGems aikweshana neNew Zealand.   Admiral pamwe nevabereki vavo vaive muchaunga nemusi weMuvhuro svondo rapera pamberi vachitsigira Adelaide pamwe nemaGems apo aitamba neNew Zealand mumutambo uyo akakundwa 36-79.   “Hanzvadzi yangu ndiyo ine mukurumbira asi ndinonzwa mufaro chaizvo kumuona achiuya kuzonditsigira mumitambo yangu.   “Ini kubva kare ndogara ndiri kunhandare dzakasiyana ndichimuona achitamba nhabvu saka tinotsigirana tese mitambo yedu uye vabereki vedu havashaikwe kumitambo yedu, saka ndinonzwa kufara ndichiona kuti rutsigiro tinarwo. Isu maGems tave kumberi nekuti takakwanisa kukwikwidza kumakwishu eVitality Netball World Cup,” anodaro Adelaide.   Zvakadai, chikwata chemaGems chakapedza makwishu aya chiri pechisere zvichitevera kukundwa kwachakazoitwa mitambo yacho miviri yekupedzisira apo wekutanga chakakundwa 43-59 neMalawi kozoti 58-47 neUganda.	https://www.kwayedza.co.zw/gems-tave-kumberi/
sports	‘Karate handi zvimbokoma’	SHASHA yekarate, Sensei Thomas Chiwomba, anoti mutambo uyu hausi wekukurudzira vatambi kuti varwe nevanhu asi kuti unotodzidzisa uye kukurudzira runyararo nekuzvibata.   Anoti vatambi vekarate vane tsika yekurwa nevamwe vakatorasika zvikuru.   “Mutambi wekarate pazvimbokoma haana kumira zvakanaka izvozvo tinozviziva nekuti anogona kukuvadza munhu.   Asi isu hatikurudzire mhirizhonga pakarate yatinofundisa, kwete. Tinoda runyararo uye kuzvibata saka vaye vanoita karate yemhirizhonga vakatorasika zvikuru.   “Saka tinotovakurudzira kuti huyai kuZKU tikudzidzisei karate yemazvo,” anodaro Chiwomba.   Anoti zvirongwa zvegore ra2020 zvose zvakaenda mudondo nekuda kwechirwere cheCovid-19 icho chakakonzeresa kuti mitambo yose imbomiswa senzira yekudzivirira kupararira kwacho.   Chiwomba, uyo anove technical director kuKyokushin Nakamura iri pasi peZimbabwe Karate Union (ZKU), anoti gore ra2020 vatambi vazhinji vekarate vaifanirwa kunokwikwidza kune mitambo yakawanda munyika muno nekunze kwenyika asi zvose hazvina kubudirira nekuda kweCovid-19.   “Gore rino, tarasikirwa nemitambo yakawanda uye mitambo iyi ndiyo mimwe yange ichiraramisa vatambi vakawanda. Asi chatinoziva ndechekuti hupenyu hwevanhu ndihwo hwakakosha uye tinohutungamidza pamberi.   “Vatambi vekarate vanopedza nguva zhinji vachiita gadziriro dzavo saka vanozoda kuenda kunokwikwidza kumitambo yakasiyana kuti vawane zvinovararamisa,” anodaro Chiwomba.   Anoti iye zvino apo nzvimbo dzinoitirwa karate dzakambovharwa vave kutyira kuti vatambi vazhinji vanogona kufuririka vakagara kudzimba dzavo pasina zvavari kuita.   “Chinhu chave kutyisa kuti vatambi vedu vanogona kufuririka vari kumaraini kwavanenge vari ikoko, vakasatariswa vanorasika uye tinovatyira zvikuru.   “Vanoda kugara vachingotariswa uye vachipihwa mabasa ekuita kuti vasarasike muhupenyu hwavo,” anodaro Chiwomba.	https://www.kwayedza.co.zw/karate-handi-zvimbokoma/
sports	Messi oshuwira World Cup	Lionel Messi, anoti anoda chaizvo kuhwina mukombe weWorld Cup iyo ichatanga masvondo mashoma ari kutevera kuRussia. Shasha yeBarcelona iyi haasati ambohwina mukombe mukuru achitambira nyika yake uye anoti dai zvaikwanisika aishandura mumwe wemikombe 32 yaakahwina neBarcelona ouhwina nenyika yake.   Kaputeni weArgentina uyu aive muchikwata chakakundwa neGermany mufainari yeWorld Cup mugore ra2014 uye mwaka uno akahwina mikombe yakawanda neBarcelona. Izvi zvakamuona achihwina La Liga uye neCopa del Rey.   “Ndaigona kushandura mukombe mumwe chete neBarcelona, kuushandura kuita wenyika yangu,” Messi akaudza El Trece. “Kuhwina mukombe weArgentina zvinhu zvingave zvikuru kwandiri zvandingayemura.”   Zvisinei, Messi akataura hake kuti chikwata chaJorge Sampaoli hachisi chimwe chezvichatarisirwa kuhwina kuRussia pachatanga makwishu eWorld Cup musi wa14 Chikumi.   “Ndinovimba zvikuru nechikwata chino, tiri kushanda nesimba tese, tine vatambi vane tarenda guru uye tichasvika kure,” anodaro. – SportsMail Football	https://www.kwayedza.co.zw/messi-oshuwira-world-cup/
sports	FC Platinum Yokurudzirwa Kukunda Mitambo yepaMusha Kuti Ibudirire muMakwikwi eCaf Champions League	Chikwata cheFC Platinum chirikuvhura makundano enhabvu egore rino asi paine mibvunzo. Vanotevera mutambo wenhabvu havasi kugutsikana nematambiro arikuita FC Platinum pamusha payo mumitambo yeCaf Champions League vakatarisana nemutambo mukuru neOrlando Pirates yekuSouth Africa iyo yakatora mukombe uyu muna 1995. Nhoroondo yenhabvu muAfrica inotaura kuti zvikwata zvinokunda nemutsindo pamusha ndizvo zvinowanzoenderera mberi nemakundano asi matambiro eKugona Kunenge Kudada muMandava Stadium asimudza mibvunzo mumukana wavo wekusvika kuma kota fainari. FC Platinum yakatatarika zvinotyisa neCnaps yekuMadagascar ndokuzokunda 1-0 mumutambo uyo vaitarisirwa kukanda zvibodzwa pamadiro, ndokuzoita zvekare mangange 0-0 ne Otoyo Oho yekuCongo. Muteveri wenhabvu VaFrancis Mwendamberi vanoti Kugona Kunenge Kudada inofanira kuwedzera mwando pamatambiro ayo pamusha kana ichida kubudirira mumakwikwi aya. Pamusoro peOrlando Pirates, FC Platinum iri mugungano rimwechete ne Esperance yekuTunisia iyo ine mukombe uyu pamwe ne Horoya yeku Guinea. Zvikwata zviviri zvinopedza zviri pamusoro mugungano iri ndizvo zvinoenderera mberi nemakwikwi aya. Muteveri wechikwata cheDynamos VaObert Masvotore vanoti FC Platinum isatarise mazita kana mukurumbira une zvikwata zvavari kusangana nazvo. Mumwe muteveri wemutambo uyu VaTatenda Makazhu ndivo vanofunga kuti Kugona Kunenge Kudada inokwanisa kusvika mufainari yemakundano aya. Asi murairidzi wePirates Milutin Sredojevic audza mapepanhau ekuSouth Africa kuti ari kutya kutamba nechikwata cheFC Platinum nenyaya yekuti chikwata chitsva mumakundano aya uye ati anoremekedza murairidzi wacho Norman Mapeza zvakanyanya. Ati sezvo Pirates iri kutamba neFC Platinum mumutambo wekutanga kuMandava Stadium kuZvishavane, zvinonetsa zvikuru kuenda iko nemugwagwa. Asi Pirates iri kubheja kuti inosimudza mukomb weChampions League kechipiri munhoroondo yayo. Asi FC Platinum ichange isina mutambi akatamba zvinonwisa mvura mwaka uno kana kuti Soccer Star of the Year, Rodwell Chinyengetere, uyo ave kuenda kunotambira Baroka FC ku South Africa naWinston Mhango uyo arikuenda kuSouth Africa zvekare. Kugona Kuenge Kudada irikutarisira kusvika kana kudarika chidanho chakasvikwa neDynamos iyo yakasvika mufainari yeCaf Champions League muna 1998 nemuma semi finari muna 2008. No media source currently available `   	https://www.voashona.com/a/fc-platinum-yokurudzirwa-kukunda-mitambo-yepamusha-kuti-ibudirire-mumakwikwi-ecaf-champions-league/4723178.html
sports	HATITYE SRI LANKA: GEMS	ari kuLIVERPOOL, England naAbel Ndooka ari muHARARE KAPUTENI wechikwata chenyika chenetball chemaGems — Perpetual Siyachitema — anoti vacharwa semvumba uye vanoda kusimudzira mureza weZimbabwe kumakwishu eVitality Netball World Cup ayo ari kuitirwa kuLiverpool, kuEngland.   Achitaura neKwayedza, Siyachitema anoti maGems achatamba nemwoyo wose kuti vagohwina mitambo yavo vagopedza vari pakati pezvikwata zvikuru zviri kumakwishu aya.   MaGems ari muboka reGroup A umo achasangana nezvikwata zvinoti Australia — iyo inove shasha ine mukombe wenetball — Sri Lanka neNorthen Ireland.   Mutambo wekutanga wechikwata chenyika ichi uriko musi weChishanu chino apo chichasangana neSri Lanka kunhandare yeM&S Bank Arena kuLiverpool Court Two.   Mushure mezvo, maGems achazosangana neAustralia musi weMugovera ozopedzisira neNorthen Ireland musi weSvondo.   Siyachitema anoti kubva zvavakasvika kuEngland, vange vachiongorora mitambo yeSri Lanka iyo yavachasangana navo mumutambo wekutanga ndokuona kuti vatambi vayo varefu zvikuru kusiyana navo sezvo vakati pfupikei.   “Takaongorora chikwata cheSri Lanka, chine vatambi varefu zvikuru kudarika isu asi murairidzi wedu akatsvaga nzira dzekuti tinogona kuvakunda sei.   “Zvekureba kwavo hatisi kuzozvitarisa uye hazvireve kuti vachatikunda, isu ticharwa semvumba mumutambo uyu,” anodaro Siyachitema.   Anoenderera mberi achiti, “Isu senyika pasi rese tiri pechi13 pakutamba netball saka kumakwishu eVitality Netball World Cup tiri kuda kurwa zvakasimba totamba sechikwata kuti tirpedze tiri mutop 8.”   Achitaura pamusoro perutsigiro rwavakawana kubva kumakambani akasiyana anosanganisira Simbisa Brands, Econet, National Foods nemamwe, Siyachitema anoti zvakavasimudzira morari yavo uye zvave kuvatuma kuti vashande nesimba kumakwishu aya.   “Tinotenda zvikuru makambani ese akatibatsira kuti rwendo rwedu rureruke kuenda kumakwishu aya, zvaisava nyore kudai vasipo saka tinotenda zvikuru.   “Rutsigiro rwatawana rwaunza mufaro kwatiri isu vanasikana veZimbabwe uye zvave kutituma kuti titambe nesimba kumakwishu aya,” anodaro Siyachitema.   Pazvikwata zvese zvemuAfrica, maGems ari kumakwishu aya nezvimwe zvikwata zvinoti South Africa, Uganda neMalawi.   Mutungamiri weZimbabwe Netball Association, Leticia Chipandu, anoti vasikana vemaGems vacharwa vamire mumitambo yavo.   Kubva kare, zvikwata zvizhinji zvaikwikwidza kumakwishu epasi rose akasiyana hazvina kumbobvira zvauya nemukombe izvo zvakapedzisira kuitwa nechikwata chemaGolden Girls icho chakahwina menduru yegoridhe kumaOlympics mugore ra1980.   Asi, Chipandu anoti rwendo rwuno zviri kuzoshanduka.   “Chandinovimbisa ndechekuti hatisi kungoburitswa mumutambo uyu uchangotanga, izvo kwete bodo.   “Vasikana vachatamba kusvika kumagumo uye ndinokuvimbisai kuti tichaunza mufaro mukuru kunyika yedu kubva kumakwishu aya,” anodaro Chipandu.	https://www.kwayedza.co.zw/hatitye-sri-lanka-gems/
sports	AFCON: ‘Tinosvika kure’	MUTUNGAMIRIRI wesangano reZimbabwe Football Association Zifa) – Felton Kamambo – anoti chikwata chemaWarriors chine vatambi vakawanda vepamusoro saka vanofanirwa kutamba zvinogutsa kudarika zvavaimboita kare mumutambo weAfrica Cup of Nations (AFCON) uyo uchatanga munguva pfupi iri kutevera.   Mutambo uyu uchatanga nemusi wa21 Chikumi apo MaWarriors achasangana nechikwata cheEgypt icho chichange chiri pamusha. Zvikwata zviviri izvi zviri muboka reGroup A pamwechete nezvimwe zvinoti Democratic Republic of Congo (DRC) neUganda.   Munhorowondo yenhabvu yemaWarriors achienda kuAFCON, chikwata ichi chaingokundirwa kumagroup-stages. Asi, Kamambo anoti boka rakaiswa maWarriors svondo radarika pamberi rakanaka saka chikwata chavo chiri kufanirwa kubata basa sebasa.   “Draw raive rakanakisa chaizvo. Chikwata chedu chiri kufanirwa kutamba zvakanakisa, zvepamusoro kudarika zvachakamboita kare.    Japhet Mparutsa   “Tine chikwata chakanakisa chaizvo chine vatambi vepamusoro vanogona kubata basa sebasa,” anodaro Kamambo.   Vatambi vepamusoro vari muchikwata chemaWarriors vanosanganisira kaputeni Knowledge Musona, Khama Billiat, Marvelous Nakamba, Tinotenda Kadewere naGeorge Chigova.   Japhet “ShortCat” Mparutsa – uyo aimbove mubati wepagedhi weDynamos, Black Rhinos nemaWarriors – anoti mukana mukuru uripo wekuti chikwata chenyika ichi chisvike kure asi hunge chatanga zvakanaka mumutambo wacho neEgypt. Anoti zvakakosha kuti maWarriors awane zvibodzwa pamutambo uyu.   “Kana tikakwanisa kuwana chibodzwa chimwechete kana zvitatu paEgypt, mutambo unenge wavhurika. Asi tikakundwa zvinogona kutiomera nekuti Congo chikwata chakasimba zvikuru,” anodaro ShortCat.   Anoti DRC ichange ine huturu hwekundwa kwayakaitwa nemaWarriors nguva yadarika mumutambo wekurwira tikiti rekuenda kuAFCON.   “Zvasiyana manje nepakurwira kuenda kuAFCON nekuti zvikwata zvese zvichange zviri kumakwishu aya zvichida kuhwina.   “Asi tinogona kupedza tiri pechipiri muboka redu, hunge tikatanga zvakanakisa pamutambo wekutanga uyo tichasangana neEgypt,” anodaro Mparutsa.   Shasha pakutsigira nhabvu – Chris “Romario” Musekiwa – anoti gore rino nderemaWarriors nekudaro anofanira kuita zvinorova kumutambo uyu.    Chris Musekiwa   Anoti pazvikwata zvese zvichasangana nemaWarriors, Egypt chete ndiyo yega ingatyise.   “Draw takariona, rakanakisa chaizvo uye takaritambira. Chikwata chedu chine mukana mukuru wekusvika kure mumutambo uyu.   “DRC ingatityise nekuti inenge ine huturu hwekuikunda kwatakaita pakurwira kuenda kumakwishu aya, asi hedu tinoziva kuti toipedzera.   “Chikuru chinongodiwa kuti tigadzirire zvakasimba kuenda kumutambo uyu chete nekutamba mitambo yehushamwari nezvikwata zvepamusoro,” anodaro.	https://www.kwayedza.co.zw/afcon-tinosvika-kure/
sports	Tiri pa’tight’: Dynamos	  CHIKWATA cheDynamos chinoti kunyangwe zviite sei hachife chakabuda muligi reCastle Premiership zvisinei nekuti parizvino chiri panguva yakaoma apo chiri kuswedera pedyo nekuburitswa kuti chiende kunokwikwidza kuDivision One.   Mwaka wegore rino hausi kufamba zvakanaka kuchikwata ichi icho chinozivikanwa sechikuru munyika yese panyaya dzenhabvu sezvo chiine mikombe yakawanda yachakahwina yeligi nemimwe.   Asi matambiro ari kuita DeMbare mwaka uno haasi kugutsa zvaita kuti chive chimwe chezvikwata zvave kurwira kuti chisaburitswe muCastle Premiership.   Maneja weDynamos – Richard Chihoro – anotsidza kuti kunyangwe zviite sei DeMbare kana kuti Glamour Boys haife yakaburitswa muCastle Premiership uye ichatosunga dzisimbe mumitambo yayo yasara kuti ipone.   “Izvozvo manje ndizvo zvisingambofe zvakaitika. Kukutaurirai pachokwadi, Dynamos hapana kwainoenda, chinodiwa chete kuti tigadzirise pari kukanganisika chete.   “Tinofanirwa kungotaura nevakomana kuti vagadzirise pari kukanganisika chete tigosimukira. Rangarirai kuti ichi chikwata ndicho chakapedza chiri pechipiri mwaka wadarika nevatambi vachinacho, asi pane vashoma vakaita saChristian Epoupa vakazobva uye vamwe ndivo vari kutamba saka zvinogadzirika. Hatibude ipapo ndinoramba,” anodaro Chihoro.   Dynamos yasarirwa nemitambo misere kuti mwaka wa2018 upere uye pamitambo yose iyi iri kufanirwa kuhwina mina kuti isaburitswe muligi iri.    Mumitambo iyi, ichasangana nezvikwata zvinoti CAPS UNITED, Bulawayo Chiefs, FC Platinum, Black Rhinos, Herentals, Triangle United, Mutare City neNichrut.   Achibvuzwa kuti nhabvu yemuno ingazonakidze here kana Dynamos isisimo muPSL, Chihoro anoti,  “Hatingafunge nezvazvo nekuti hapana kwatiri kuenda, tiri kudzoka, gore rino range risiri redu chete.”   Kwayedza yakaitawo hurukuro nemukushi wemashoko weZifa, Xolisani Gwesela, ichida kunzwa kuti kana Dynamos ikaburitswa muCastle Premiership zvinokanganisa nhabvu yemuno here, iye ndokuti, “Hatisi n’anga kuno kuZifa, hatisi anagodobori, hatizive zvichaitika. Saka ngatitange taona kuti mwaka uchapera sei, tozotangira ipapo. Kana chikwata chichikwikwidza muPSL zvinorakidza kuti chikuru saka zvese zvinofanirwa kurwa kuti zvirambe zvirimo, kana chinenge chakurirwa munochiona nekuburitswa,” anodaro Gwesela.   Mutungamiri wevatsigiri veDynamos, Benjamin Munzira, anoti iye zvino yave nguva yekuti munhu wese anozviti anoda chikwata ichi achitsigire kuti morari yevatambi isimukire vagorwa semvumba varambe vari muPSL.    Anoti pakagara chikwata chavo pakashata chaizvo uye hachifanirwe kuve chiri ipapo.   “Iyi haisiriyo DeMbare yatinoziva, payave pakaoma, patambo chaipo inofanirwa kushanda nesimba kuti isimuke. Handizvo zvatinoitarisira kuti ive ichiita, saka zvinotoda kuti tibatane tose tinoti tinoda chikwata ichi chisimuke kubva pachiri.   “Vatambi vacho vari kuda kusimudzirwa saka zvinotoda isu vatsigiri tibatane tiwane zvatinovaitira kuvafadza kuti vasadzikire, shuwa iyi handiyo DeMbare yatinoziva,” anodaro Munzira.    Shasha pakutsigira nhabvu Chris ‘Romario’ Musekiwa anoti haatombode kufunga nezvekuburitswa kweDynamos muCastle Premiership achiti vamwe varairidzi vakamboirairidza kare vakaita saSunday Chidzambwa, Kalisto Pasuwa uye Moses Chunga ngavauye vabatsire Lloyd Mutasa mumitambo yasara kuti chikwata chake chisaburitswe muPSL.   Anoti pave kudiwa mushandirapamwe nekuti pachimire hapana kunaka uye hapasipo panotarisirwa kuti chinge chiri.   “Shasha dzakambotambira chikwata ichi uye vamwe vakambochirairidza vakaita saMhofu Chidzambwa naPasuwa ngavabatsire Mutasa nekuti basa iri harichade ari ega, zvave kutoda kubatsirana kuti basa rifambe mitambo yese yasara ihwiniwe chikwata chigare muPSL machakakodzera,” anodaro Romario.	https://www.kwayedza.co.zw/tiri-patight-dynamos/
sports	Vakawanda Vochema Shasha yeNhabvu Diego Maradona	Mutambi wenhabvu akaita mukurumbira pasi rose akatungamira Argentina mukusimudza mukombe weWorld Cup muna 1986, Diego Maradona ashaya nechirwere chemoyo mavhiki maviri achangobuda muchipatara cheOlivos Clinic munyika iyi paine mashoko ekuti ainge aine ropa rainge ragwamba muhuropi hwake. Vatambi, varairidzi nevatsigiri venhabvu vari kutumira mashoko kudzinhepfenyuro uye madandemutande akasiyana siyana. Nhepfenyuro dzose pasi rose dziri kutaurawo nezverufu urwu. Maradona ange ave nemakore makumi matanhatu ekuberekwa. Diego akatambira zvikwata zvakawanda zvinosanganisira Boca Juniors, Napoli ne Barcelona. Muna 1986, Maradona akanwisa bhora neruko pamutambo neEngland ichibva yabuda mumakwikwi aya. Paakabvunzwa nevatori venhau akati rwainge rwuri ruoko rwaMwari kana kuti “Hand of God.” Diego ainetsekanawo zvakanyanya nenyaya yekuputa nekunwa zvinodhaka zvakaita secocain nedoro. Maradona akamborairidzawo nyika yake yeArgentina uye ange ave murairidzi wechikwata cheGimnasia y Esgrima munyika yake.	https://www.voashona.com/a/vakwanda-vochema-shasha-yenhabvu-diego-maradona/5676247.html
sports	Asensio orambira kuMadrid	(22) acharamba ari kuReal Madrid mwaka unotevera, semashoko akabva kumumiriri wake.   Mutambi uyu ange achinzi ari kudiwa neLiverpool mushure mekunge angotamba mitambo 11 yaakatanga kubva pa38 mwaka wadarika kuLa Liga.   Achipindura apo ari World Cup kuRussia nenyika yake mushure mekunge abvunzwa nevatori venhau nezvekuenda kuLiverpool, Asensio anoti, “Kana World Cup yapera, ndipo ndichataura nezvenyaya idzodzo. Izvezvi ndiri kungofunga zvekusarudzwa kuzotambira nyika yangu.”   Kunyangwe mashoko aya achitenderera, mumiriri wake Horacio Gaggioli akasimbisa kuti haasi kuzobva kuSantiago Bernabeu pari zvino.   “Marco haasi kuzobva, acharamba ari neReal Madrid,” Gaggioli akaudza Calciomercato.   “Ari kuramba achisimukira nguva dzese. Mwaka unotevera, ndinofunga kuti achave mutambi mukuru weMadrid.”   Asensio ange achitamba nhabvu inonwisa mvura kubva zvaakaenda kuchikwata ichi icho chine mukombe weChampions League mugore ra2014 uye akamboenda kune zvimwe zvinosanganisira Mallorca neEspanyol nechikwereti. — SportsMail football	https://www.kwayedza.co.zw/asensio-orambira-kumadrid/
sports	Pochettino orumbidzwa	ari kurumbidza Mauricio Pochettino semurairidzi anogona basa zvakanyanya apo Manchester City yakatarisira kutatsurana neParis Saint-Germain mumakwikwi eChampions League.   Pochettino ari kupinda mumutambo uyu paine runyerekupe rwakanyanya maringe neramangwana rake apo bepanhau reSportsmail rakamboburitsa nyaya yekuti anogona kuda kuramba chikwata chake achienda kuManchester United.   Vazhinji vari kutsutsumwa kuti angakwanisa here kusimudza mikombe yakawanda mushure mekutadza kuhwinha mukombe mukuru ari kuTottenham uye paakatadza paLigue 1 title nepaChampions League nePSG mwaka wapfuura.   Mugadziriro dzemutambo wemusi weChitatu kuEtihad, Guardiola anoti: ‘’Unogona kuva maneja anogona basa zvakanyanya asi usingatore mukombe.   ‘’Mamaneja ane mukana wekutora mukombe ari pamusoro, zvikwata zvikuru zvine mari yakawanda uye vatambi vanogona. Zvisinei kumamaneja hazvisi nyore kuhwinha.   ‘’Izvi hazvirevi kuti mamaneja ari muChampionship kana asiri muchikwata chevatanhatu vari pamusoro pePremier League havagone basa munyaya dzezvidavado, kutaurirana uye kutungamirira. Hazvina basa kutora mikombe”.   Guardiola naPochettino vane nhoroondo yakakura vese muChampions League, kubva mazuva apo Pochettino aiva kuTottenham. Spurs yakarova City mumaquarter finals eChampions League muna2019. Tottenham yakanga yasvika kumafainari apo yakakundwa zvibodzwa 2-0 neLiverpool.   Kubva ipapo, mukombe mumwe chete wakatorwa naPochettino ndeweCoupe De France nePSG mwaka wapfuura. – SportsMail	https://www.kwayedza.co.zw/pochettino-orumbidzwa/
sports	Zifa yokumbira FIFA	  AKAFANOBATA chigaro chemutungamiri wesangano reZimbabwe Football Association (Zifa), Gift Banda, anoti vakanyorera kuFIFA vachikumbira kuti Zimbabwe idzorwe mumhuri yenhabvu yepasi rose zvichitevera zvirango zvayakatemerwa izvo zvakaona ichiburitswa mumutambo weAfrica Cup of Nations.   Svondo radarika, sangano reSports and Recreation Commission (SRC) rakazivisa kuti Banda ndiye akafanobata chigaro chemukuru weZifa zvichitevera kumiswa basa kwakaitwa Felton Kamambo achipomerwa mhosva yekuti aive asiri kuita basa rake nemazvo.   Kamambo akamiswa basa pamwe chete neaive mutevedzeri wake, Philemon Machana naBrighton Malandure uyo aive nhengo yebhodhi raaitungamirira.   Muhurukuro neKwayedza, Banda anoti yakwana nguva yekugadzirisa nhabvu yemuZimbabwe kuti ichisimukira igove nechiremerera chakanaka.   Zvichitevera kugadzwa kwaakaitwa pachigaro chinopisa ichi, Banda anoti bhodhi rake rakatonyorera kuFIFA richikumbira kuti zvirango zvakatemerwa Zimbabwe zvibviswe.   “Takanyorera kuFIFA svondo radarika neChishanu tichivazivisa patasvika panyaya dzenhabvu dzemuno uye tichikumbira kuti zvirango zvavakaisa zvibviswe. Kutaura kuno takamirira kunzwa kubva kuFIFA asi tinoziva kuti tiri kutarisira kugamuchira mashoko anofadza kubva kwavari.   “Hakuna nyika inopihwa zvirango neFIFA zvoramba zviripo zvachose, zvinotobva chete. Saka isu tinovimba kuti muhurukuro dzatiri kuita neFIFA tichasvika apo patichawirirana kuti zvirango zvatakatemerwa zvigobviswa,” anodaro.   Mumwedzi yadarika, vatambi vemaWarriors vakaita saKhama Billiat naKnowledge Musona vakasendeka shangu dzavo dzekutambira chikwata chenyika ichi kuchiti vamwe vanotambira kuEngland vakadai saTendayi Darikwa vange vave kutsvaga zvikonzero zvakasiyana zvekusauya kuzotamba nekuda kwezvinyunyuto zvakare.   Banda anoti anozviziva kuti vatambi vazhinji vane zvinyunyuto nekudaro bhodhi rake richaona kuti ragara pasi nevatambi vose vonzwa zvichemo zvavo pamwe nekuzama kuzvigadzirisa.   “Tiri kutanga patsva kugadzirisa zvinhu zvose zvine chekuita nenhabvu yemuno muZimbabwe.   Chimwe chinhu chikuru chatinoda kuita kugara pasi nevatambi vedu vose vemuno nevekuEurope tonzwa zvinyunyuto zvavo isu toshanda kuzvigadzirisa.   “Vatambi vedu vane chitsama vanotambira nhabvu yavo kunze kwenyika vange vave kusada kuuya nekuda kwezvinyunyuto zvakawanda. Saka tiri kuzvigadzirisa zvose, tozofamba pamwe chete tichifara,” anodaro.   Banda anoti rimwe basa guru riripo pari zvino kuona kuti nhandare dzinotambirwa nhabvu dzagadziriswa dzisvike padanho rinotarisirwa neFIFA neCAF.   “Ino ndiyo nguva yekuti tigadzirise zvinhu zvose tivake patsva nhabvu yedu muno. Dai takanzi titambe mitambo yekurwira kuenda kuAFCON shuwa zvaibuda here tichinotambira kune dzimwe nyika dzakaita seZambia, Mozambique neSouth Africa?   “Zvange zvisingambobude, isu tiri kuda kuti mitambo yedu inge ichitambirwa muno. Saka nguva ino ndiyo yekugadzirisa zvose zvange zvakakanganisika zvigotibatsira kuti nhabvu yedu painodzorwa zvinhu zvose zvinge zvakarongeka.   “Vanhu pavanotaura nezvezvikwata zvenyika, vanongofunga maWarriors chete asi tine zvemaUnder-15, 17, 21, 23 nezvimwe zvemazera akasiyana. Saka toda kuti kwese kubva kune vechidiki kunge kwakarongeka,” anodaro Banda.	https://www.kwayedza.co.zw/zifa-yokumbira-fifa/
sports	Tanganda Half Marathon yadzoka	  SHANGWITI dzemujaho wekumhanya dzemuZimbabwe nepasi rose dziri kutarisirwa kukwikwidza mumujaho weTanganda Half Marathon uyo uchaitwa svondo rinotevera.   Mujaho uyu wadzoka gore rino zvichitevera kumiswa kwawainge wambaoitwa makore maviri adarika nekuda kwechirwere cheCovid-19 icho chakaona mitambo yose ichimbomiswa senzira yekudzivirira kupararira kwedenda iri.   Mutungamiri wesangano reNational Athletics Association of Zimbabwe – Tendai Tagara – anoti mujaho weTanganda Half Marathon wakakosha zvikuru munyika sezvo uriwo wavanoshandisa kusarudza vamhanyi vanozonomirira nyika kumijaho mikuru yakaita seWorld Half Marathon.   Mujaho weWorld Half Marathon gore rino uchaitirwa kunyika yeChina munaGumiguru uye shasha dzinohwina paTanganda Half Mara[1]thon dzinobva dzawana tikiti rekuenda kumujaho mukuru uyu.   “Zvinhu zvinofadza kuti mumwe wemijaho mikuru munyika medu weTanganda Half Marathon wadzoka. Uyu mujaho mukuru wataigara tichitarisira makore ose sezvo uriwo watinoshandisa kusarudza vamhanyi vanozonomirira nyika kuWorld Half Marathon.   “Saka tinotenda vakotsveri vedu veTanganda nekutirongera mujaho uyu uyo wakatikoshera pamwe nevamhanyi vedu vakasiyana.   “Vachahwina mumujaho uyu vachangobva vawana tikiti rekuenda kuChina munaGumiguru kunomirira nyika kumujaho weWorld Half Marathon,” anodaro Tagara.   Farai Garai anove operations manager kuTanganda Tea Company anoti vanonzwa manyukunyuku nekudzoka kwemujaho uyu.   “Tatarisira kudzoka kwemujaho wedu uyo tange tave nemakore maviri tisiri kuronga nekuda kweCovid-19 sezvo inguva iyo taifanira kumbochengetedza hupenyu hwedu.   “Tiri kutarisira shangwiti dzinomhanya dzinodarika 1 000 kuuya kuzokwikwidza nekuti kune vakawanda vari kugara vachiridza nhare vachida kunzwa nekunyoresa mujaho uyu,” anodaro Garai.   Shasha dzekumhanya marathon dzinoti Misheck Sithole naOlivia Chitate ndivo vakapedzisira kuhwina mujaho weTanganda Half Marathon mugore ra2019.	https://www.kwayedza.co.zw/tanganda-half-marathon-yadzoka/
sports	Afcon: Ngatirongekei	  VARAIRIDZI nevatsigiri venhabvu votambira nemufaro mukuru draw rekurwira kuenda kumutambo weAfrica Cup of Nations (Afcon) 2023 iro rakaona Zimbabwe ichiiswa muboka Group K pamwe chete neMorocco, South Africa neLiberia.   Muboka iri muri kutarisirwa kubuda zvikwata zviviri zvichaenda kumutambo mukuru wenhabvu wemuAfrica uyo uchatambirwa kuIvory Coast gore rinotevera.   Murairidzi wenhabvu ane mukurumbira, Luke ‘Vahombe’ Masomere, anoti maWarriors anogona kukunda chero chikwata chipi chemuAfrica asi hunge kana akarongeka chete.   Anoti gadziriro dzekuenda kuIvory Coast dzinofanirwa kutanga izvezvi kwete kumirira mazuva ekupedzisira.   “Draw takariona rakanaka chose, Zimbabwe tinotokunda zvikwata zvose zviri muboka redu, topedzerana nazvo zvose uye tiri kutoenda kuIvory Coast.   “Chinhu chikuru chatinofanirwa kuita kurongeka chete, totanga kuita gadziriro dzedu pachiri nenguva chete.   Kazhinji tinozvikanyira zvinhu zvedu toga nekusarongeka, saka ngatirongeke tigoenda kuIvory Coast,” anodaro Vahombe. Kuchiti murairidzi weCranborne Bullets, Nesbert ‘Yabo’ Saruchera, anoti mazuva ano hakuchina chikwata chinonzi chiri muAfrica sezvo zvose zvichitamba nhabvu yepamusoro.   “Tichitarisa muboka redu, zvikwata zvese zvatichasangana nazvo tinozvikunda, hapana chatinofanirwa kutya. Patichasangana nazvo tinofanirwa kuhwina mitambo yedu yose yemuno tozoenda kwavo kunorwa kuti tibve tiine chibodzwa chete, tikadaro ndinoona tichibuda muboka iri tichienda mberi,” anodaro Yabo.   Mutsigiri mukuru wenhabvu, Adomsi Mukwasi, anoti Zimbabwe yatove netikiti rekuenda kuIvory Coast gore rinotevera.   “Tichitarisa zvikwata zvese zvatichasangana nazvo, hapana chingativhundutse kubva pane South Africa, Liberia kana iyo Morocco. Tiri kufanirwa kungorongeka chete,” anodaro Mukwasi.   Aimbove sachigaro weBlue Swallows, Public Mpofu, anotiwo draw rakanaka uye chiri kungodiwa kuti gadziriro dzechikwata chenyika dzitange paine nguva kuitira kuti pasawane chinokanganisa mafambiro achaita mitambo yemaWarriors.   “Draw rakanakisa chaizvo asi chinhu chinongodiwa chete kurongeka, toita gadziriro nguva ichiripo. Pasina izvozvo hapana kwatinoenda, ngatigadzirire pachiri nenguva,” anodaro Mpofu.   Zvakadaro, sangano reConfederation of African Football (CAF) rakazivisa kuti riri kupa Zimbabwe masvondo maviri ekuti idzorere vatungamiriri veZifa pabasa zvichitevera kudzingwa kwavakaitwa vachipomerwa kusaita basa ravo zvakanaka uye kana izvi zvikasaitwa maWarriors anobva aburitswa mumutambo weAfcon.   Nekune rimwe divi, gurukota rezvemitambo nevechidiki, Dr Kirsty Coventry, vanoti mamiriro ezvinhu zvichitevera zvirango zvakatemerwa Zimbabwe nesangano rinoona nezvenhabvu pasi rose reFifa achazivikanwa munguva pfupi iri kutevera.	https://www.kwayedza.co.zw/afcon-ngatirongekei/
sports	‘Tave kuda Afcon’	. Chiyangwa otaura nezvekuhwinha kuCosaf   MUTUNGAMIRIRI wesangano rinoona nezvenhabvu munyika reZimbabwe Football Association (Zifa), Phillip Chiyangwa, anoti hapana chinotadzisa maWarriors kuhwina mukombe weAfcon zvichitevera kutora kwakaita chikwata ichi mukombe weCosafa svondo rapera.   Zimbabwe yakasimudza mukombe weCosafa apo yakakunda Zambia 4-2 mufainari yemutambo uyu kuPolokwane, kuSouth Africa. Chiyangwa anoti maWarriors munguva pfupi inotevera achange ave kuita gadziriro dzemutambo weAfcon apo achasangana neCongo kuStade Municipal deKintele kuBrazzaville muna Gunyana.   “Zvikwata zvizhinji zvemuAfrica takazvikunda saka hapana chinotitadzisa kuti tirwire mukombe weAfcon, tinozviita uye tichazviita, Afcon ndiyo yatave kuda.   “Asi chikuru ndechekuti titange tabudirira kuenda kumutambo uyu muna Gunyana,” anodaro.   Anoti maWarriors ave kukodzerawo kukwikwidza muWorld Cup.	https://www.kwayedza.co.zw/tave-kuda-afcon/
sports	Benjani adzingwa neNgezi	  MURAIRIDZI weNgezi Platinum Stars, Benjani Mwaruwari adzingwa basa nechikwata ichi nhasi zvichitevera kusatamba zvinogutsa kwachange chichiita mumitambo yacho yeCastle Lager Premiership.   Benjani adzingwa basa mushure mekurairidza chikwata ichi mumitambo 13 iyo akangokwanisa kuhwina mitatu, ndokuita mangange mitanhatu uye kukundwa mina.   Akagadzwa pachigaro chinopisa ichi zvichitevera kudzingwa basa kwainge kwakaitwa Rodwell Dhlakama mwedzi mishoma yadarika.   Zvakawanda zviri kutevera.	https://www.kwayedza.co.zw/benjani-adzingwa-nengezi/
sports	Loga marara: Grobbelaar	  SHASHA yakambonetsa munhabvu ichitambira maWarriors nezvikwata zvinosanganisira Highlanders neLiverpool — Bruce “Jungleman” Grobbelaar — inoti Zdravko “Loga” Logarusic, uyo ari kutungamirira chikwata chenyika, murairidzi nhando pane vose vakamborairidza maWarriors.   Achitaura pachirongwa chaAlois Bunjira cheZim Soccernet, icho anoita hurukuro neshasha dzaakambotamba nadzo nhabvu, Jungleman anoti anoda chaizvo kudzoka kuzoshanda nemaWarriors sezvo pari zvino ari kutambisirwa nguva yawo naLoga.   Kusvika pari zvino, Loga arairidza maWarriors mumitambo 14 apo akangokwanisa kuhwina mumwechete, ndokuita mangange mimwe mishanu uye ndokukundwa misere. Nemusi weChipiri chino, maWarriors akakundwa 2-1 neEthiopia mumutambo wekurwira kuenda ku2022 World Cup.   Jungleman anoti matambiro ari kuita maWarriors anoratidza kuti Loga hapana zvaanoziva. “Ndinoda chaizvo kudzoka kuzoshanda nemaWarriors izvozvi, asi pane mumwe munhu aripo ari kuita basa iri. Asi mumaziso angu, muchinda uyu hapana zviri kuzivikanwa, arairidza mitambo inopfuura 12 akahwina mumwechete akaita mangange mishanu uye mimwe yese kurohwa chete, zvoratidza kuti ndiye murairidzi nhando pane vose vakambotungamira chikwata chenyika yedu.   “Nhoroondo yemitambo yaarairidza inotaura zvakawanda,” anodaro Jungleman.   Anoti chikwata chemaWarriors chiripo pari zvino chizere netarenda rinonwisa mvura zvekuti vanogona kusvika padanho rechikwata chakamboita mukurumbira che“The Dream Team” icho chaakatambirawo nevamwe vatambi vanosanganisira Peter Ndlovu apo vairairidzwa naReinhard Fabisch.   “Chikwata chatinacho iye zvino chine tarenda rinodadisa rinonwisa mvura uye vanogona kusvika padanho ratakasvika isu seDream Team. Vanofanirwa kungobikwa chete vorakidzwa gwara chairo rekufamba naro.   “Tine vatambi vakawanda vari kutambira kunyika dzeEurope, saka murairidzi wedu anofanirwa kuvabata vose ovakurudzira kuti vauye kuzotambira maWarriors uye ovazivisa zvakanakira kutambira nyika yavo.   “Ini ndikapihwa basa iri nhasi, chekutanga kubata vatambi vose ndovakurudzira kuti huyai kumusha mutambire nyika yenyu,” anodaro Jungleman.   Jungleman anoti matambiro ari kuita maWarriors anoratidza kuti Loga hapana zvaanoziva.	https://www.kwayedza.co.zw/loga-marara-grobbelaar/
sports	Vakaona maWarriors mahara	  VATSIGIRI venhabvu vane chitsama nemusi weChishanu chadarika vakaona bhora remaWarriors neBotswana reAfcon Qualifier kuNational Sports Stadium “mahara’’ sezvo vaingosvetuka mudhuri vachipinda munhandare iyi apo mapurisa eZimbabwe Republic Police aive akayeva.   Mubhadharo wekupinda munhandare yeNSS waive $20 kubhombera, kugara paBay 15 kusvika ku18 kwaiita $50 kozoti kuVIP kwaita $120.   Asi kune vamwe – vanhurume nevanhukadzi –  vakapinda mahara apo vaisvetuka mudhuri vachipinda mukati menhandare.   Kwayedza yakazvionera vamwe vatsigiri venhabvu vachisvetuka mudhuri vachipinda munhandare iyi uye mamwe mapurisa aitonzwikwa achikurudzira vatsigiri ava achiti, “Svetukai nekuchimbidza”.   Mutauriri wemapurisa munyika Assistant Commissioner Paul Nyathi vanoti imhosva huru kana mapurisa akatyora mutemo nekusaita basa ravo nemazvo zvakadai sekupihwa chiokomuhomwe vachisiya munhu achipara mhosva.   Vanoti pachaferefetwa nyaya yemapurisa ari kupomerwa kuti aisiya vanhu vachisvetuka mudhuri vachipinda munhandare yeNSS nenzira dzechitsotsi.   “Imhosva huru iyoyo uye hatitombozvitendere, kana paine vaizviita tichavatsvaga uye vakabatwa mutongo wavanopihwa wakakura zvekusvika pakudzingwa basa.   “Hatitarisire mapurisa edu kuita izvozvo zvekupinza vanhu munhandare mahara ivo vachifanirwa kuchengetedza kuona kuti vanhu havasi kupinda mahara uye hatitode kunzwa kuti pane vari kutambira chiokomuhomwe kuti vanhu vatyore mutemo. Isu semapurisa, hatidi hunhu ihoho,” vanodaro Asst Comm Nyathi.   Mutauriri wesangano reZifa uyo anovazve competitions manager, Xolisani Gwesela, paakaziviswa nezvenyaya iyi neKwayedza musi watambwa mutambo uyu akangoti anoda kurakidzwa mifananidzo yacho iyo akarakidzwa nemutori wenhau uno asi ndokungoridza tsamwa achirakidza kushamisika nazvo.   Svondo rino, Kwayedza yakazomutumira mibvunzo paWhatsApp ichibvumunzisisa kuti Zifa yakawana marii kubva pamutambo weZimbabwe neBotswana, Gwesela ndokuti vachiri kumboongorora kuti vakawana marii.   Paakabvunzwa nezvenyaya yemapurisa ayo aisiya vanhu vachipinda munhandare mahara, Gwesela anoti akange asina kuona mifananidzo yacho zvakanaka saka anoda kuti munyori uno amutumire.   “Tichiri kuongorora kuti tione kuti zvakafamba sei.   “Mubvunzo wechipiri, tangai manditumira mifananidzo yacho, handinda kuiona zvakanaka,” anodaro Gwesela.   Mumutambo uyu, Zimbabwe neBotswana zvakaita mangange 0-0 izvo zvakasiya vatsigiri vazhinji vemaWarriors vachigunun’una zvikuru.   Zvakadai, mumutambo wakatambirwa kuLusaka, kuZambia nemusi weChipiri chino, Zimbabwe yakakunda Zambia 2 – 1.   MaWarriors ari muGroup H umo mune zvimwe zvikwata zvinosanganisira Algeria, Zambia neBotswana.	https://www.kwayedza.co.zw/vakaona-mawarriors-mahara/
sports	Haisi nguva yekufunga nhabvu, asi upenyu: PSL	  PREMIER Soccer League (PSL) inoti ichamirira kuudzwa pamwe nekupihwa mvumo neSport and Recreation Commission (SRC) kuti nhabvu izotanga kutambwa zvekare zvichitevera kumiswa kwayakaitwa pamwe chete nemimwe mitambo apo mukombe weChibuku Super Cup wange uri pakati pekutambwa.   Nguva pfupi yadarika apo huwandu hwevanhu vari kubatwa nechirwere cheCovid-19 hwakatanga kukwira zvekare, SRC yakamisa mitambo yose kunze kweyezvikwata zvichamirira nyika zvinosanganisira maWarriors ayo ari kuSouth Africa uko ari mumitambo yeCosafa Cup kozoita chikwata chenyika checricket chemaChevrons chiri kubandana necheBangladesh mumitambo yeTest match, one day international netwenty20 series. Achitaura neKwayedza svondo rino, chamangwiza wePSL – Kennedy “Kenny” Ndebele – anoti sePSL, vari kukoshesa mitemo yose yeHurumende yekurwisa denda reCovid-19 uye havasi kufunga nezvekudzoka kwenhabvu pari zvino sezvo chinhu chikuru chavari kukoshesa utano neupenyu hweveruzhinji.   “Utano neupenyu hweruzhinji ndizvo zvakakosha panguva ino, saka ngatimbomire zvekufunga kuti nhabvu inodzoka rinhi kana kuti tichatanga kuitamba rinhi apo vamwe vanhu vari kufa.   “SePSL tiri kutevedzera zvose zvatinenge taudzwa kuti tiite neSRC neHurumende nekuti denda iri riri kuuraya vanhu uye nguva ino yatiri haina kumira zvakanaka zvachose. Kana nguva yekuti nhabvu ichidzoka ikakwana ndine chivimbo kuti SRC ichatizivisa ipapo tobva tasimudzira mutambo weChibuku Super Cup uyo watakambosendeka parutivi kwazvino.   “Ino inguva yekuti tichengetedze upenyu hweveruzhinji,” anodaro Ndebele. Ndebele anoenderera mberi achiti kudzoka kwenhabvu yePSL kuri mumaoko eSRC saka naizvozvo ivo vachangotevedzera gwara ravanenge vaziviswa kuti vagofamba naro.   “Zvinhu zvose zviri mumaoko eSRC, isu hatikwanise kupikisa mitemo yeHurumende. Covid-19 iriko uye kana zvichinzi mitambo imbomira kuitira kuti vanhu vachengetedzeke, ndizvo zvatinotevedzera izvozvo.   “Saka gwara ratichapihwa maringe nekuzodzoka kwenhabvu zvose zviri mumaoko eSRC, ndiyo inotiudza zvekuti totevedzera saizvozvo,” anodaro. Apo zvimwe zvikwata zvange zvichiendesa vatambi vazvo kunobaiwa nhomba yeCovid-19, Kwayedza yakaedza kubvunza kuna Ndebele kuti vari kuona sei mafambiro ari kuita nyaya dzekubaiwa kwenhomba yeCovid-19 muzvikwata zvavo uye zvikwata zvose zvati zvaenda here, iye ndokupindura achiti, “Panguva ino hatisati tave kukwanisa kutaura nezvenyaya iyoyo, tichazokuzivisai pamberi apo kuti zvingani zvabaisa vatambi vazvo nhomba yeCovid-19.   “Asi semutemo wenyika wekudzivirira kupararira kweCovid-19, zvakakosha kuti munhu wese anobaiwa nhomba yeCovid-19.”	https://www.kwayedza.co.zw/haisi-nguva-yekufunga-nhabvu-asi-upenyu-psl/
sports	Kuda okunga zvibhakera	  SHASHA yetsiva yechidzimai yeWorld Boxing Council (WBC) Interim Title – Kudakwashe Memory “Take Money” Chiwandire – atanga gadziriro dzake svondo rino dzekuzosangana naYamileth Mercado wekuMexico.   Vatambi vaviri ava vacharwira bhande rina Mercado reWBC Gold mumutambo uchiri pakati pekurongwa.   Kutaura kuno, chikwata chaTake Money naMercado zvakamirira kupihwa gwaro neWBC kuti vachitanga kuita hurukuro dzekuronga mutambo uyu.   Murairidzi waTake Money arizve maneja wake, Clyde Musonda, anoti chikwata chavo chakamirira kunzwa kubva kuWBC kuti vochitanga rinhi kuita hurukuro nechikwata chaMercado.   Anoti apo vakamirira gwaro iri, vakatotanga kuita gadziriro dzemutambo uyu sezvo vari kuda kuti Take Money agare akagadzirira.   “Take Money akatanga gadziriro dzake svondo rino takatarisana nemutambo waMercado, kunyangwe zvazvo tichakamirira kunzwa kubva kuWBC nekuti ndivo vanotipa mvumo yekuti chitangai kuita hurukuro mushure mekuita ongororo yavo.   “Isu tiri kuda kugara takagadzirira nekuti patichasangana naMercado, Take Money anenge asiri kumirira Zimbabwe chete, asi Africa yose. Saka tinoda kutorera Mercado bhande rake riuye kuno,” anodaro Musonda.   Anoti kana hurukuro dzekuronga mutambo uyu dzikatanga, shuviro yavo ndeyekuti uitwe gore rinotevera munaKukadzi kana Kurume.   Musonda anoti murwendo rwekugadzirira mutambo uyu, vachaenda kunyika dzakaita seSouth Africa neNamibia kunoita gadziriro sezvo mutambo wavatarisana nawo uri mukuru.   “Sezvo mutambo wedu wekupedzisira apo takarwa naZulina Munoz waive uri munaGumiguru, tinoda kuti unotevera Kudah agorwa naMercado munaKukadzi kana Kurume.   “Asi, hunge hurukuro dzedu nechikwata chake dzikafamba zvakanaka.   “Tiri pakati pekuita hurukuro, tichaenda naKudah kunyika dzakaita seSouth Africa neNamibia tichinosimbaradza gadziriro dzake dzemutambo uyu nekuti nyika idzi dzine magym etsiva ane zvinhu zvose zvakakwana anobatsira kuti gadziriro dzedu dzifambe zvakanaka,” anodaro Musonda.	https://www.kwayedza.co.zw/kuda-okunga-zvibhakera/
sports	Zim Cricket yotarisira kuna Houghton	  ZIMBABWE Cricket inoti iri kutarisira zvikuru kubva kumurairidzi mutsva wemaChevrons – Dave Houghton – uyo akagadzwa pachigaro chinopisa ichi svondo radarika.   Houghton akatsiva Lalchand Rajput zvichitevera kupihwa kwaakaitwa chigaro chitsva chatechnical director.   Givemore Makoni anove managing director weZC anoti Houghton inyanzvi yecricket muZimbabwe nekudaro chikwata chemaChevrons chichange chiri mumaoko akanaka.   Aka kachange kari kechipiri Houghton achiraidza maChevrons uye akambochitambira chikwata ichi ari kaputeni asati atanga kurairidza mutambo uyu.   “Dave Houghton igamba recricket munyika yedu uye anoziva zvinodiwa kuti mutambo uyu usimukire zvikuru. Saka takamupa basa iri nechinangwa chekuti asimudzire mutambo uyu sezvo tange tadzikira.   “Munhu akatambira maChevrons ari mutungamiri wevatambi ndokuzorairidza chikwata ichi zvekare makore ayo chaitamba mhando yecricket yepamusoro-soro. Saka tinotarisira zvikuru kwaari uye tinovimba kuti achasimudzira zvekare matambiro echikwata chedu,” anodaro Makoni.    Givemore Makoni   Zvichitevera kugadzwa kwake, Houghton ari kutarisirwa kutungamira maChevrons mumutambo we2022 ICC Men’s T20 World Cup Global Qualifier B wekurwira kuenda kuICC 2022 T20 World Cup uyo uchatambirwa kuAustralia munaGumiguru gore rino.   Mutambo wekurwira kuenda kumakwishu aya uchatambirwa muno mwedzi unotevera uye uchange uine zvikwata zvisere. MaChevrons ari muboka rekutanga rine zvimwe zvikwata zvinoti Jersey, Indonesia neUnited States of America kuchiti rimwe boka rine zvikwata zvinoti Hong Kong, Netherlands, Papua New Guinea neUganda.   Muboka rega-rega muchabuda zvikwata zviviri izvo zvichaenda kumasemi-final.   Zvikwata zvinohwina musemi-final ndizvo zvichabudirira kuenda kuAustralia.	https://www.kwayedza.co.zw/zim-cricket-yotarisira-kuna-houghton/
sports	Tichapedzerana neBurkina Faso: Mpandare	MANEJA wechikwata chenyika chemaWarriors – Wellington Mpandare – anoti vari kutarisira kuti vachatamba nhabvu yepamusoro apo vari kusangana neBurkina Faso nhasi mumutambo wavo wechipiri wemuGroup A Africa Nations Championship (CHAN) kuCameroon.   Mutambo wekutanga wemaWarriors wakatambwa nemusi weMugovera wadarika apo vakakundwa 1-0 neCameroon.   Mpandare anoti kupedza nguva refu vatambi vasingatambe nhabvu uye kuvhiringidzwa kwavakazoitwa neCovid-19 kwakakonzera kuti chikwata chavo chisatambe zvakanaka.   “Zvange zvisiri nyore kwatiri nekuti nhabvu munyika haisi kutambwa kwegore rose uye kuzoti iyo Covid-19 yakativhiringidza zvikuru gadziriro dzedu dzeCHAN.   “Chimwezve, mutambo wekutanga wagara unonetsa muchitamba nechikwata chinenge chiri pamusha pacho. Asi tinotarisira kusvika kure,” anodaro Mpandare.   Anoenderera mberi achiti,”Tinotarisira kuti tichatamba zvakasiyana patiri kusangana neBurkina Faso. Yakati simbei kudarika Cameroon zvayo.”	https://www.kwayedza.co.zw/tichapedzerana-neburkina-faso-mpandare/
sports	MaUnder-19 oenda kuWorld Cup	  ZIMBABWE Cricket (ZC) yakadoma chikwata chemadzimai cheUnder-19 chichanokwikwidza kumutambo weInternational Cricket Council (ICC) Under-19 Women’s T20 World Cup kuSouth Africa.   Mutambo weICC Under-19 Women’s World Cup uchatanga nemusi wa14 Ndira uye uchizopera nemusi wa29 Ndira.   Zimbabwe yakaiswa muboka reGroup B rine zvimwe zvikwata zvinoti England, Pakistan neRwanda.   Muchinyorwa, ZC inoti chikwata chakasarudzwa naTrevor Phiri kuenda kumutambo uyu chichatungamirirwa naKelis Ndlovu uyo anove kaputeni.   Ndlovu mumwe wevatambi vecricket vechidzimai vari kusimukira munyika uye nguva pfupi yadarika, akambonomirira Zimbabwe achitambira chikwata chevakuru.   Izvi zvakamuona achitamba mumutambo weICC Women’s T20 World Cup Qualier 2022 kuUnited Arab Emirates munaGunyana gore radarika.   Kumutambo weUnder-19 World Cup, kuchange kuine zvikwata 16 izvo zvakaiswa mumapoka mana ezvikwata zvina.   Muboka rega-rega, muchabuda zvikwata zviviri zvichazonokwikwidza kuSuper Six League zvichirwira kupinda mufainari yemutambo uyu.   Zimbabwe mumutambo wekutanga ichasangana neEngland nemusi wa15 Ndira, yozosangana neRwanda nemusi wa17 Ndira uye mutambo wekupedzisira wemuboka iri ichatatsurana nePakistan nemusi wa19 Ndira.   Chikwata cheZimbabwe chichaenda kuWorld Cup kuSouth Africa chine vatambi vanotevera: Kelis Ndhlovu (kaputeni), Kelly Ndiraya, Kay Ndiraya, Adel Zimunhu, Natasha Mutomba, Vimbai Mutungwindu, Danielle Meikle, Tawananyasha Marumani, Michelle Mavunga, Olinda Chare, Kudzai Chigora, Betty Mangachena, Chipo Moyo, Faith Ndhlalambi naRukudzo Mwakayeni.	https://www.kwayedza.co.zw/maunder-19-oenda-kuworld-cup/
sports	Manica Diamonds yadzinga Nhumwa	  CHIKWATA chenhabvu cheManica Diamonds nhasi chadzinga basa murairidzi wacho Johanisi Nhumwa pamwe chete nevatevedzeri vake vose.   Nhumwa adzingwa basa zvichitevera kukundwa kwakaita Manica Diamonds nezuro neDynamos FC 1-0 uye asiya chikwata ichi chakagara pechi10 palog kubva mumitambo 29 yachatamba mwaka uno.   Chinyorwa chabva kuManica Diamonds chinoti, “Manica Diamonds Football Club inoda kuzivisa vose vainoshanda nayo kuti taparadzana nemuridzi wedu, Johanisi Nhumwa nevatevedzeri vake.   “Tinotenda zvikuru nebasa ravakaita kuchikwata chedu saka tinovashuvira rombo rakanaka mune remangwana ravo.” Manica Diamonds yabva yatsiva Nhumwa naJairosi Tapera uyo achange achitevedzerwa naTafadzwa Mashiri, Patrick Mandizha, Thembinkosi SIbanda nevamwe.	https://www.kwayedza.co.zw/manica-diamonds-yadzinga-nhumwa/
sports	Japan chidzidzo — Makusha	  SHANGWITI yemujaho wekumhanya — Ngoni Makusha —inoti yakadzidza zvakawanda kumakwikwi emaOlympics ayo pari zvino ari kuitirwa kuJapan uye yave kushanda nesimba kuti igokwanisa kudzokera zvekare kumitambo iyi mumakore mana anotevera.   Makusha mumwe wevatambi vashanu vange vachimirira nyika kumitambo iyi.   Nemusi weMugovera akakwikwidza mumijaho miviri apo wekutanga wakaita kuti azopinda mumujaho mukuru umo akazopedza ari pechinomwe ndokubva aburitswa mumutambo uyu.   Achitaura ari kuJapan achigadzirira kudzoka kumusha, Makusha anoti zvinhu zvinofadza zvikuru kumirira nyika kumutambo mukuru wakaita semaOlympics uye ave kutotanga kugadzirira kuzoenda kunokwikwidza zvakare kune mimwe inotevera.   “Ndiri kunzwa kufara kuti ndakazadzikisa chishuwo changu chekukwikwidza kumaOlympics. Ndakadzidza zvakawanda zvandichagara nazvo uye iye zvino ndave kutotanga gadziriro dzangu dzekuti ndizodzokera kune mamwe maOlympics anotevera. Gore rinotevera, ndinoda kunokwikwidza kumaWorld Championships,” anodaro Makusha.   Kunyangwe hake ari kudzoka kumusha asina menduru yaakabata, Makusha anoti haasi kutarisira izvozvo nekuti chikuru kwaari kwaive kuenda kunokwikwidza kumutambo uyu achidzingirirana nedzimwe shasha dzepasi rese.   Anoti rutsigiro rwaange achiwana rwuri kumusimudzira zvekuti acharamba achishanda nesimba. “Rutsigiro rwandange ndichipihwa kubva kuvanhu vakawanda rwunosimudzira naizvozvo ini ndicharamba ndichishanda nesimba kuitira kuti mune remangwana ndigounza menduru. “Chikuru chandaitarisira pandakaenda kumutambo uyu kusvika ndokwikwidzawo zita rangu rozivikanwa izvo ndakakwanisa kuita.   Kukwikwidza kumutambo uyu kwakanakisa chose nekuti unoramba uchidzokera, iye zvino ndave kushanda nesimba kuitira kuti ndigoramba ndichidzokera kunokwikwidza kumutambo uyu.”	https://www.kwayedza.co.zw/japan-chidzidzo-makusha/
sports	MaChevrons omirira Sri Lanka	  CHIKWATA cheZimbabwe Cricket (ZC) chemaChevrons chichasangana necheSri Lanka mumitambo miviri yeTest Match Series ichatambirwa kuHarare Sports Club mwedzi uno.   Mutambo wekutanga uriko musi wa19 uye uchizopera musi wa23 Ndira kozoti wechipiri uchizotanga musi wa27 uchipera musi wa31 Ndira.   Murairidzi wemaChevrons, Lalchand Rajput, anoti ari kutarisira zvikuru kumutambo uyu.   “Sri Lanka chikwata chikuru mumutambo uyu uye change chichitamba zvepamusoro kwenguva refu. Saka ndiri kutarisira zvikuru mumutambo weTest match uyu. Kwatiri kutanga patsva uye zvakatinakira kutanga nemutambo uyu wakakura sezvo unoburitsa zvipo zviri muvatambi vedu,” anodaro.   Chikwata chemaChevrons chiri kupinda mukembi svondo rino umo chichatanga kuita gadziriro dzacho.   MaChevrons akapedzisira kukwikwidza mumutambo wetest mugore ra2018 apo akasangana neBangladesh, kuBangladesh.   Rajput anoti ane chivimbo chikuru kuti chikwata chake chichatamba zvinonwisa mvura chiri pamusha.   “Tinowanzotamba zvakanaka tiri pamusha saka tine chivimbo chikuru kuti tichatamba zvinogutsa uye zvinofadza. Vatambi vedu vange vachitamba mitambo yakasiyana-siyana saka tinofanirwa kutamba zvepamusoro. Hatina hedu kutamba mitambo yakawanda asi ndinoziva vatambi vari kutarisira zvikuru mumutambo uyu,” anodaro.   Sri Lanka yakapedzisira kutamba nemaChevrons mumitambo yeTest match mugore ra2016 ndokuhwina mitambo yose iri miviri.   Zvakadaro, ZC yakazivisa svondo rino kuti Sean Williams ndiye achange ari kaputeni wechikwata ichi mumitambo yeTest match kozoti Chamu Chibhabha achambofanobatawo chigaro chehukaputeni mumitambo yeOne Day International neTwenty20 series.   Vaviri ava vakatsiva Hamilton Masakadza uyo akasendeka kutamba mutambo uyu gore radarika.   Masakadza ave director of cricket kuZC uye ndiye akakurudzira bhodhi reZC kuti rikwidziridze vatambi vaviri ava kuvagadza pazvigaro izvi.	https://www.kwayedza.co.zw/machevrons-omirira-sri-lanka/
sports	Kuzunza mambure konetsa	2017: 17; 2018: 17   Abel Ndooka MUMAKORE masere adarika, zvikwata zvinokwikwidza muCastle Premiership zviri kukundikana kubika mutambi anokwanisa kunwisa ka20 mumwaka mumwe chete.   Izvi zvakapedzisirwa kuitwa mugore ra2010 apo Norman Maroto – uyo aitambira Gunners FC – akanwisa ka22 ndokuhwina mubairo weGolden boot.   Kubva gore iri, hapanazve mumwe mutambi akwanisa kuzviita uye mwaka uno Rodwell Chinyengetere weFC Platinum – shasha dzeCastle Premiership – ndiye akahwina mubairo uyu asi akakwanisa kunwisa ka17 chete mwaka wese.   Gore radarika, Dominic Chungwa akanwisawo ka17 zvakare achitambira CAPS UNITED.   Muhurukuro nevamwe varairidzi, vanoti kuti muCastle Premiership munyatsobude mutambi anonwisa ka20 kana kudarika mumwaka mumwe chete zvinogona kuti netsei nekuti vatambi vacho hakuna.	https://www.kwayedza.co.zw/kuzunza-mambure-konetsa-2/
sports	TAMIRIRA CHAN, COSAFA: MHOFU	MURAIRIDZI wechikwata chenhabvu chenyika chemaWarriors – Sunday “Mhofu” Chidzambwa anoti panguva ino ave kumbomira kufunga zvemakwishu eAfrica Cup of Nations (Afcon) asi kurwira kuchengetedza mukombe weCosafa Senior Men’s Challenge Cup uye nekuenda kumutambo we2020 African Nations Championship (CHAN).   Svondo radarika, maWarriors akabudirira kuenda kumutambo weAfcon uyo uchaitirwa kuEgypt kutanga musi wa21 Chikumi uchizopera musi wa19 Chikunguru.   Chikwata chenyika ichi chakarakasha Congo-Brazzaville 2-0 zvakaita kuti chipedze chiri pamusoro muboka racho  muGroup G.   Aka kachange kari kechina maWarriors achienda kumutambo uyu.   Gore rino, zvakawanda zviri kutarisirwa kubva kumaWarriors kuAfcon sezvo makore adarika paakamboenda kumakwishu aya aingokundirwa muchikamu chekutanga.   Mhofu anoti panguva ino ave kumbomira kufunga zveAfcon sezvo chikwata chake chine mimwe mitambo ikoshosha iri kutevera yeCosafa neCHAN.   “Zvinhu zvinofadza kuti tiri kuenda kuAfcon zvakare asi panguva ino tave kufunga zvemimwe mitambo iri kutevera yeCosafa neCHAN.   “Tisu shasha dzeCosafa saka tinoda kurwira kuchengetedza mukombe wedu uyu munguva inotevera apo pachatambwa mutambo uyu,” anodaro.   Anoti mitambo yeCosafa neCHAN anoda kuishandisa kuongorora vatambi – kunyanya vanotambira nhabvu yavo muligi reCastle Premiership – ovapawo mukana wekurwira zvinzvimbo zvakasiyana muchikwata icho achazotakura kuenda nacho kuEgypt.   “Vatambi vatichasarudza kuenda navo kuCosafa neCHAN tinoda kuvapa mukana wekurwira zvinzvimbo muchikwata chevakuru icho chatichatakura kuenda nacho kuAfcon.   “Hatisati tave nechikwata chatichatakura kuenda kumutambo uyu, tichiri kuongorora vatambi vese uye vamwe vasina kumbobvira vambotamba vanogona kutokwana tikaenda navo,” anodaro.   Mutambo weCHAN unotambwa nevatambi vanotambira munyika dzavo chete.   MaWarriors haasati ambohwina mutambo uyu asi mugore ra2014 akasvika kusemi-fainari yemakwishu aya apo airairidzwa naIan “Dibango” Gorowa.   Mhofu anoti zvinonetsa kuti maWarriors ahwine mukombe uyu sezvo pese pavanenge vavaka chikwata chakasimba chinenge chichirwira kuenda kumutambo uyu, vamwe vatambi vanobva vatengwa kunze kwenyika saka zvinotoda kuti vabike vechidiki vakawanda.    Sunday Chidzambwa   “CHAN inonetsa kuti pese patinenge taruka chikwata chedu chevatambi vemuno, tave kugadzirira mumwe mutambi anobva abva atengwa kunze kwenyika, oenda kunotambira kunze. Saka zvinokanganisa gadziriro dzedu dzatinenge tichiita.   “Saka vechidiki ngavabikwe kuti zvisazotinetsa kutsvaga vamwe vatambi vekutsiva vanenge vabva,” anodaro.   Zvakadai, mutambo wemaWarriors neCongo-Brazzaville wainge wakazara nhandare zvekuti pane fungidziro huru kuti sangano rinotungamira nhabvu reZimbabwe Football Association rakaita mari kubva pamutambo uyu.   Mukushi wemashoko weZifa – Xolisani Gwesela – anoti vachiri kumboverenga kuti matikiti akatengwa mangani uye vachabvisa dhora patikiti roga roga rakatengwa voendesa kunobatsira mhuri dzakasangana nemafashamu emvura yaive nedutu guru yeCyclone Idai.   “Tichiri kumboverenga matikiti edu tione kuti akatengwa mangani uye isu tichabvisa dhora rimwe patikiti rese rakatengwa toenda kunobatsira vanhu vakasangana nemafashamu eCyclone Idai iyo yakauraya vanhu kunzvimbo dzakaita seChimanimani,” anodaro Gwesela.	https://www.kwayedza.co.zw/tamirira-chan-cosafa-mhofu/
sports	Mitambo yeCastle Premier Soccer League Yotsvuka Ropa	Makundano eCastle Lager Premier Soccer League atsvuka ropa kwasara mitambo mishanu kuti mitambo ipere. Zvave pachena kuti zvikwata zvitatu zvinoti FC Platinum, Caps United pamwe neHighlanders ndizvo zvasara zvichiri nemukana wekutora mukombe uyu. FC Platinum yaramba yakabatirira nzvimbo yayo yepamusoro mushure mekurova Dynamos 2-0 muMandava. Kugona Kunenge Kudada yave nemapoinzi makumi mashanu nerimwechete, rimwechete pamusoro peCaps United iyo yaramba iri pachinhanho chechipiri mushure mekurova How Mine 3-2. Vatsigiri veCaps United vakapemberera zvikuru mushure mekukunda kwavo. Asi pakave nekunyunyuta kukuru mushure mekunge Highlanders yapihwa penareti mutambo wave kupera neNgezi Platinum Stars. Vatambi veNgezi Platinum Stars vakaunganira muridzi wepembe vachiti yaive isiri penareti sezvo bhora risina kubatwa sezvaive zvaonekwa nemubati wepembe zvakapa kuti Highlanders ikunde 2-1. Kunyange zvakadaro. Highlanders yaramba iri pachinhanho chechitatu nemapoinzi makumi matatu nemasere.. Mutsigiri wechikwata ichi VaLovemore Majecha vanoti vari kunzwa kufara vachitarisira zvakawanda mwaka uno. ZPC Kariba yakadarika Dynamos nemapoinzi matatu mushure memangange 0-0 neMutare City Rovers. NeMugovera kwakaitazve mangange pakati zero kwa zero pakati peChapungu neBulawayo City. Chicken Inn yakaitawo mangange 1-1 neTriangle. Hwange yakatora mapoinzi matatu mushure mekukudambura Border Strikers 2-0. 	https://www.voashona.com/a/zimbabwe-mitambo/3525594.html
sports	Boika onanga Germany	   MUTAMBI wetsiva ane mukurumbira, Brendon ‘Boika’ Denes, ari mushishi kuita gadziriro dzekuenda kuGermany uko ari kutarisirwa kusangana naLaszlo Toti chizvarwa chekuHungary.   Boika, uyo ari kubatsirwa gadziriro dzake naClyde Musonda weDeltaforce Boxing Promotions, anoti uyu mukana mukuru waapihwa wekuramba achisimukira mumutambo wetsiva. Boika mitambo yake inorongwa nesangano reLionheart Boxing Promotions iyo inotungamirirwa naEdward Mendy anove chizvarwa chekuAmerica uye achatatsurana naToti musi wa30 Kubvumbi.   “Ndinonzwa manyukunyuku nemukana uyu wandapihwa wekuti ndiende kuGermany kunosangana naToti. Uyu mutambo mukuru kwandiri uye ndiri kushanda nesimba kuti ndigouhwina sezvo shuviro yangu kuti ndirambe ndichisimukira mumutambo wetsiva.   “Saka ndiri kushanda nesimba ndichibatsirwa mugadziriro dzangu naClyde Musonda uye neveCharles Manyuchi Academy,” anodaro.   Musonda anoti Boika mumwe wevatambi vetsiva vari kusimukira uye vane chipo saka anovimba kuti achanokunda mumutambo wake.   “Boika mutambi akazvibata anoziva zvaanoita saka ndinofara zvikuru kumubatsira mukugadzirira mutambo wake waakatarisana nawo.   “Ari kugadzirira mutambo wake ari mumaoko angu uye ini ndinofara chaizvo kumubatsira nekuti akanohwina senyika tinenge tahwinawo,” anodaro Musonda.   Boika anonyanyokuzivikanwa zvichitevera kuhwina kwaakaita mabhande eWBF intercontinental super lightweight mugore ra2019 uye akazohwina zvekare bhande reWBC Africa welterweight title gore radarika.	https://www.kwayedza.co.zw/boika-onanga-germany/
sports	Jongwe oshuvira Boston Marathon	   SHANGWITI yemujaho wemarathon wewiricheya iri kusimukira — Stellah Jongwe — anoshuvira kuenda kunokwikwidza kumujaho mukuru une mukurumbira weBoston Marathon uyo unoitirwa kunyika yeUnited States of America.   Mujaho uyu unoitwa gore rega-rega munaKubvumbi uye unomhanywa neshasha dzakawanda dzinobva kunyika dzakasiyana. Shangwiti dzemarathon pasi rese dzakatotanga kunyoresa kuti dzigoenda kunokwikwidza kumujaho uyu wegore rinotevera.   Murairidzi waJongwe, Wilson Nyakoko, anoti chikwata chavo chiri kushanda zvakasimba kuti chikwanise kutumira Jongwe kunokwikwidza kuBoston Marathon.   Anoti Jongwe ane tarenda rinonwisa mvura saka vanoda kumuona achikwikwidza mumujaho mukuru uyu uyo uchabatsira kuti zita rake risimukire pasi rese.   “Jongwe musikana ari kusimukira zvakanyanya munyaya dzekukwikwidza mumujaho wemarathon wewiricheya uye sechikwata tiri kutarisira zvikuru kubva kwaari.   “Mwedzi yadarika, akahwina menduru yegoridhe kuSouth Africa saka tine chivimbo chekuti tikamutumira kuBoston Marathon anonodzoka negoridhe zvekare.   “Iye zvino tiri kushanda siku nesikati tichimhanya-mhanya kuona kuti tawana vakotsveri vanotibatsira kuti rwendo rwedu naJongwe rufambe zvakanaka kuenda kuBoston. Saka tiri kufamba tichigogodza kwakasiyana,” anodaro Nyakoko.   Jongwe akabudirira kuenda kumujaho uyu, anobva aita mumwe wevashoma vakwanisa kuenda kumakwikwi aya ayo anopindwa neshasha dzinodarika 27 000 dzinobva kunyika dzakasiyana.   Gore rino, range riri raJongwe sezvo akakwanisa kuhwina mijaho inosanganisira weOteniqua Wheelchair Challenge unoitirwa kuGeorge kuSouth Africa, Tanganda Half Marathon neCBZ Half Marathon.	https://www.kwayedza.co.zw/jongwe-oshuvira-boston-marathon/
sports	Mitambo yePremier Soccer League Yopinda Muvhiki reChinomwe Dynamos Ichinzi Isaite Mhirizhonga	Mhuri yenhabvu irikutarisira mitambo isina mhirizhonga apo makwikwi eCastle Lager Premier Soccer League ari kupinda musvondo rechinomwe. Mhuri yenhabvu munyika haisati yakanganwa mhirizhonga yakaitika svondo rapera apo vatsigiri veDynamos vakamuka chibhebhenenga mushure mekunge chikwata chavo chadamburwa 1-0 neFC Platinum vachitarisira kuti izvi hazvidzokororwe apo chikwata ichi chakananga kuBulawayo kunosangana neTsholotsho Pirates. Makwikwi eCastle Lager Premier Soccer League arikupinda musvondo rechinomwe apo Dynamos yacho iripachinhanho chakaoma chegumi neshanu asi mumwe mutsigiri Dembare VaShepard Manatsa vanoti vamwe vavo vanofanira kubvuma kukundwa kana izvi zvaitika. Asi VaManatsa vanoti chishuwiro chavo nedechekuti vakunde Tsholotsho Pirates kuitira kuti varambe vari muhondo yekukwikwidza kutora mukombe uyu uyo vakatorerwa neChicken Inn gore rapera. Asi vanoongorora zvemutambo wenhabvu vanoti zvirikutarisirwa naVaManatsa angangove maroto sezvo chikwata chavo chiri kutatarika. Dynamos ikakundwa, inosaririra zvikuru pazvikwata zviri kutungamira sezvo FC Platinum iyo iripamusoro soro isiri kutemwa nemusoro nekuti irikusangana neBorder Strikers iyo isina kana poindi imwechete kana chibodzwa zvacho pamitambo mitanhatu yavatamba. Muteveri weFC Platinum VaTerrence Kuhuni vanoti varikufara zvikuru nematambiro arikuita chikwata chavo vachiti ivo vakatarisa zvimwe zvikwata varikuona kunge FC Platinumn iri pamberi mberi zvinotyisa. VaKuhuni vanoti havasi kumbotarisa zvemutambo weBorder Starikers vachiti ivo vakatokunda kare. Asi kugona kunenge Kudada haifanire kudherera Border Strikers sezvo zvikwata zvinenge zviri pakaoma kudai zvinowanzoita mashiripiti anenge asingatarisirwe neveruzhinji. FC Platinum ikakundwa inenge yapa mukana kuHighlanders iyo iripamusha neHarare City. Vemumusha weHarare City varikuzhamba sezvirikuitawo veDynamos zvekuti svondo rapera vaishevedzera kuti murairidzi wavo VaTaurayi Mangwiro vanofanira kusiiswa basa. Izvi zvakaramba kutambirwa nevanoisa mari kuchikwata ichi vekanzuru yeHarare, vatsigiri ava vave kushevedzera kuti chikwata chavo chinofanira kukunda. Mumwe wavo vari kuti Harare City inofanira kukunda ndiVaLawrence Chapata avo varikuchemera mapoinzi matatu. Chikwata chiri pachinhanho chechitatu cheCaps United chiri pamusha asi kwete muNational Sports Stadium. Chiri kunotambira kuRufaro Stadium sezvo nhandare yeNational Sports Stadium yakachengeterwa mutambo uripo pakati pemaYoung Warriors nemaUnder 20 eCameroon nesvondo. MaGreen Machine akadamburwa mumutambo wavo wesvondo rapera 2-1 neHow Mine asi murairidzi wavo VaLloyd Chitembwe vanoti mutambo uyo yatove mvura yakaerera. Mumwe mutambo uripo ne Svondo uri pakati peChapungu neNgezi Platinum Stars Mitambo yese ye muHarare iri kutambwa neMugovera kupa mukana kumutambo wemaYoung Warriors nemaCameroon Cups we2017 Africa Youth Championships. Asi mune mamwe maguta, neSvondo mitambo iri ko ndeiyi. Mutare City Rovers ne Chicken Inn (Sakubva), Hwange ne How Mine (Colliery) and Highlanders v Harare City (Barbourfields) Nhengo yeWarriors Fan Club VaTendai Dzuwa vanoti veruzhinji vanofanira kuenda kuNational Sports Stadium kunokuza maYoung Warriors kuti akunde mumutambo wakakosha uyu. Chikwata chichakunda mumitambo miviri chichasangana neicho chichakundawo pamutambo weLibya neBenin munzira yekuenda kuma 2017 Africa Under 20 Championships. Makwikwi emuAfrica aya achaitirwa muZambia munaKubvumbi gore rinouya. Totarisa mutambo wekiriketi Masemi fainari e 2016 Associate Provincial League ari kubaka moto kuMasvingo neBindura apo zvikwat zvina zvasara mumakwikwi aya zvirikubandana. Chikwata cheSouthern Rocks chirikusangana neWestern Tigers kuMasvindo panguva imwecheteyo Centrals irikuratidzana masimba nePower Turbines kuBindura. Zvikwata zvichakunda mumitambo iyi zvirikusangana mufainari musi wa 28 Chivabvu. No media source currently available  	https://www.voashona.com/a/zimbabwe-mitambo/3339575.html
sports	Kudyiwa muma’pena’ inenge njuga: Ndiraya	  CHIKWATA cheDynamos FC chakaburitswa mumutambo weChibuku Super Cup neFC Platinum zvichitevera kukundwa kwachakaitwa 4-2 kumapena apo mutambo wainge wapera uri mangange 0-0 nezuro. Aka kave kechipiri Dynamos ichiburitswa neFC Platinum padanho iri sezvo yakaburitswa zvekare mumutambo wegore radarika.   Achitaura zvichitevera kukundwa kwakaita chikwata chake, murairidzi weDeMbare, Tonderai Ndiraya anoti zvinovarwadza zvakanyanya.   “Zvinorwadza, ukatarisa basa rainge rwaitwa nevakomana uye matambiro avaita mumutambo uyu. “Zvinorwadza kuti mutambo uyu wakazosvika kumapena. Mapena anonetsa, anenge njuga. “Asi zvinowanikwa mumutambo. Tatamba zvakanaka mumamitsi 90. Zvinorwadza kukundwa mutambo nenzira iyi. Zvinowanikwa mumutambo, asi tingaitei?” anodaro Ndiraya.   Mune mumwe mutambo wakatambwa nezuro, Black Rhinos yakakunda Chicken Inn 11-10 kumapena mushure mekunge mutambo wavo wapera uri mangange 1-1, kuchitiwo Bulawayo Chiefs yakakunda Highlanders 1-0 mumutambo wakatambirwa kunhandare yeBabourfields.   Zvichitevera kupera kwemitambo yequarter-final, draw resemi-final rakabva raitwa iro rakaona FC Platinum ichipihwa Herentals kuchiti Black Rhinos ichasangana neBulawayo Chiefs.	https://www.kwayedza.co.zw/kudyiwa-mumapena-inenge-njuga-ndiraya/
sports	‘Joshua, Wilder votyanana’	akapa chikwata chaDeontay Wilder kusvika pakupera kwevhiki rino kuti mutambi wavo agorwa naAnthony Joshua kana kuti osiyana nazvo voronga zvavo mumwe mutambo naAlexander Povetkin muna Gunyana. Hurukuro dziri kuitwa dzekuronga mutambo uyu pakati pevatambi vaviri ava – Joshua naWilder – avo vasati vambokundwa muboka reheavyweight.   Baba vaHearn, Barry, akatombosangana nevamiriri vaWilder Shelly Finkel kuNew York masvondo adarika kuti vapedzise hurukuro dzekuronga mutambo uyu waJoshua uyo ane mabhande eIBF, WBA neWBO kuti asangane naWilder uyo ane bhande reWBC.   Asi iye zvino Hearn (Jnr) anoti mukana wekuti mutambo uyu uitwe gore rino mudiki sezvo vave kutarisira kuti Joshua arwe naPovetkin muna Gunyana.   Izvi zvinoreva kuti mutambo waJoshua naWilder, uyo uchaburitsa mutambi mumwe achazobata mabhande mana makuru mutsiva, uchambomirwa kuitwa kusvika muna Kukadzi 2019.   Hearn anoti, “Baba vangu vakasangana naShelly uye vave kugara vachikurukura. Vakasangana svondo radarika musi weChishanu, uye vakatitumira mashoko padandemutande musi weMuvhuro mangwanani saka tiri kuvapindura. “Ndinofunga kuti tichazvigadzirisa asi WBA iri kugara ichitibvunza zuva nezuva kuti tave papi uye isu tiri kugara tichiwedzera mazuva ehurukuro acho.” – Sportmail Boxing	https://www.kwayedza.co.zw/joshua-wilder-votyanana/
sports	Croatia mu’semi-final’, Bazil kumba	Kwayedza	https://www.kwayedza.co.zw/croatia-musemi-final-bazil-kumba/
sports	ZC yorongera Pakistan	  CHIKWATA cheZimbabwe Cricket (ZC) chemaChevrons svondo rino chakatanga gadziriro dzekuenda kunokwikwidza nePakistan mumitambo mitanhatu yeOne Day International nemitatu zvekare yeTwenty20 International.   Uyu uchave mutambo wekutanga wechikwata ichi chichienda kunze kwenyika kubva kumiswa kwakaitwa mitambo yakasiyana pasi rose nechinangwa chekurwisa kupararira kwechirwere cheCovid-19.   Mwedzi wadarika, ZC yaifanira kusangana neAfghanistan asi mutambo uyu wakazomiswa zvakare nekuda kwedenda iri. Zvisinei, vatambi vechikwata chenyika ichi vakaramba vachiita gadziriro dzavo vari kudzimba. Mukushi wemashoko weZC, Darlington Majonga anoti mutambo uyu uchaona ZC ichitamba mitambo yekutanga yeICC Cricket World Cup Super League.   Zvikwata zviviri izvi zvichatatsurana mumitambo mitatu yeODI ichatanga musi wa30 Gumiguru uye mimwe miviri ichizotambwa musi wa1 na3 Nyamavhuvhu.   Kana mitambo iyi yapera, zvikwata zviviri izvi zvichatatsurana zvakare musi wa7, 8 na10 Nyamavhuvhu mumitambo yeT20 International Series.   “Gadziriro dzedu dziri kufamba zvakanaka uye tine tarisiro yekuti tichaenda kuPakistan kunotamba mitambo mitanhatu iyi pasina chikoneso.   “Gore rino, takatadza kutamba mitambo mizhinji asi haticheme hedu nekuti chakakosha kuchengetedza hupenyu hweveruzhinji. Saka pari zvino zvinenge zvave kuendeka nekudaro tinotarisira kunosangana nePakistan,” anodaro Majonga.   Mwedzi yadarika, ZC yaifanira kutamba nezvikwata zvinosanganisira Afghanistan, Ireland neAustralia asi mitambo iyi yose yakamiswa nekuda kwechirwere cheCovid-19.	https://www.kwayedza.co.zw/zc-yorongera-pakistan/
sports	Khabib otya kurangwa nababa vake	Nurmagomedov – Abdulmanap – oyambira kuti murango waachapa mwana wake uchange uri mukuru kudarika waachapihwa neUFC uye neNevada State Athletic Commission zvichitevera nyaka-nyaka yaakakonzera pakapera mutambo wake naConor McGregor.   Kunyangwe hake akakumbira ruregerero nekutangisa kwaakaita hondo zvichitevera kukunda kwaakaita McGregor mumutambo wavo wekurwira bhande, Khabib ave kutya murango waachapihwa nababa vake vadzokera kumba kwavo kuRussia.   “Mutambo uyu ndewerukudzo. Kwete kutaura marara pamusoro pemumwe munhu. Handitaure zvakawora zvemumwe munhu ini, baba vangu, chitendero changu kana nyika yangu, izvi zvakandikoshera. Baba vanhu vachandiranga zvikuru pandiri kudzokera kumba,” anodaro Khabib.   Abdulmanap haana kufara nezvakaitwa nemwana wake, uyo ainge achangobva kukunda McGregor apo akasvetuka kubva munhandare yavairwrira ndokunorwa naDillion Dallas mumwe wemuchikwata chaMcGregor.   “Unoita zvese zvaunoda uri muoctagon (nhandare), kunze uko kwete nekuti kune vana, vanhukadzi uye nevanhuwo vanenge vachiona.   “Chikwata changu chagara chichizivikanwa nekuda kwekuzvibata, ndiko saka murango wandichamupa Khabib uchange wakakura kudarika waachapihwa neUFC,” anodaro Abdulmanap.   Achitaura nenyaya yekuzvibata, Abdulamanap anoti haana kufara kuti vanhu vatatu kubva muchikwata chake cheDagestani vakasungwa munyonga-nyonga iyi. Vakasvetuka kupinda munhandare ndokurova McGregor apo hondo yakatanga kuLas Vegas T-Mobile Arena.   Khabib ane hukama hwakasimba nababa vake avo vaive murairidzi wake kubva achiri mudiki apo akapihwa zita remadunhurirwa rekuti Eagle.   Akatanga kudzidziswa zvewrestling aine makore mapfumbamwe ekuberekwa uye baba vake vakashandura imwe kamuri yemba yavo kuve gym yaKhabib yekushandisa pamwe nevanini’na vake nedzimwe hama dzavo. – Sportsmail UFC	https://www.kwayedza.co.zw/khabib-otya-kurangwa-nababa-vake/
sports	FC PLATINUM, ESPERANCE DHUMA-DHUMA! … Munhandare isina vatsigiri	NORMAN Mapeza, murairidzi weFC Platinum anogashira mashoko ekuti chikwata chake chichatatsurana necheEsperance manheru eChishanu chino munhandare ichange isina vatsigiri mumutambo weCAF Champions League. Sangano rinotungamirira nhabvu muAfrica, reConfederation of African Football (CAF) rakatonga kuti Esperance itambe mitambo yayo miviri inotevera pamusha payo munhandare ichange isina vatsigiri.   Danho iri rinouya mushure mekunge vatsigiri veEsperance vakonzera zhowezhowe pamitambo yechikwata ichi miviri nezvikwata zvinoti Primero Agosto yekuAngola neAl Ahly yekuEgypt.   Zvinoreva kuti mutambo weEsperance neshasha dzemuZimbabwe, FC Platinum, uyo uriko nemusi weChishanu ikoko, uchatambwa munhandare ichange isina vatsigiri – danho rinogadzirwa naMapeza semakomborero asi ari matambudziko nekune rimwe divi.   “Tingade kutamba navo (Esperance) vatsigiri varimo, asi danho iri (mutongo weCAF) rinogona kutinakira,” anodaro Mapeza.   “Chekutanga ndechekuti danho iri rinovabvisa pakuti vari kutamba vari pamusha, tose tova nemikana yakafanana.   “Zvoreva kuti, kana dai zvazvo isu tichatamba tisiri pamusha, tichaita setiri pamusha uye Esperance ichange isina mutsigiri uya wechi12.   “Asiwo, kushaikwa kwevatsigiri kunogona kuuraya kunakidza kwemutambo sezvo kuvapo kwavo kuchingoita kuti mutambo uendeke,” anodaro.   Zvenhandare isina vatsigiri padivi, Mapeza achapinda mumutambo uyu nehuchenjeri.   “Hurongwa hwedu hahuna kusanduka,” anodaro Mapeza.   “Aka ndekekutanga kedu kutamba muCAF Champions League saka chakakosha kuti machinda angu anakirwe nemutambo achidzidza.   “Kusiyana neOrlando Pirates, Esperance chikwata chakatosiyana, naizvozvo tichavaremekedza.   “Esperance inotyisa, ndivozve vane mukombe wemuAfrican uyu saka tichatamba navo takachenjera,” anodaro.   Keputeni weFC Platinum, Mhari anowirirana nezvinorehwa nemurairidzi wake achiti mutambo wavachangobva kuita mangange 0-0 neOrlando Pirates yekuSouth Africa waunza chivimbo muchikwata chekuZvishavane ichi.   “Tisati tatamba neOrlando Pirates, tanga tichingotambwa hunyunyu muchikwata chatiri. Ndinovimba izvi zvasanduka,” anodaro Mhari.   “Takakwanisa kumira uye mutambo iwoyo wakatipa chivimbo.   “Machinda ari kufara uye tinovimba kuramba takadaro patinotamba neEsperance Chishanu chino,” anodaro.	https://www.kwayedza.co.zw/fc-platinum-esperance-dhuma-dhuma-munhandare-isina-vatsigiri/
sports	MaSoccer star aripi?. . . vamwe votambura, vamwe zviri kufaya	KUPERA kwemwaka wega-wega wenhabvu makore ese kunopihwa mubairo weSoccer Star of the Year kumutambi anenge atamba zvinonwisa mvura kudarika vamwe vose.   Vatambi vakagashidzwa mubairo uyu vanosanganisira George Shaya, Shacy Tauro, Moses Chunga, Peter Ndlovu, Wilfried Mugeyi naAgent Sawu uye vamwe vachingobva kuhwina mubairo uyu vakabva vawana mukana wekuenda kunotambira kunze kwenyika.   Asi makore adarika, vamwe vatambi vakahwina mubairo uyu vakakundikana kusvika kure mumutambo uyu. Mubvunzo unouya pakadai ndewekuti saka vanosarudza mutambi anozogachidzwa mubairo uyu vanovhotera mutambi chaiye here kana kuti kungosarudza wavanenge vachida?   Ongororo kubva mugore ra2010, inotaridza kuti vatambi vanoti Charles Sibanda (2010), Washington Arubi (2011), Denver Mukamba (2012), Tawanda Muparati (2013), Dennis Dauda (2014), Danny Phiri (2015), Hardlife Zvirekwi (2016) naRodwell Chingetere (2017) vakahwina mubairo uyu.   Pavatambi ava, vatatu chete vanoti Arubi, Mukamba naPhiri ndivo vakakwanisa kutengwa nezvikwata zvekuSouth Africa, asi Mukamba akadzoka mushure mekanguva kadiki. Charles Sibanda (2010)	https://www.kwayedza.co.zw/masoccer-star-aripi-vamwe-votambura-vamwe-zviri-kufaya/
sports	Tsigirai Emery: Mkhitaryan	anoti anofunga kuti sitayera yekutamba nhabvu yaUnai Emery ichabhadhara zvikuru kuArsenal uye anokurudzira vatsigiri vechikwata ichi kuti vatsigire murairidzi wavo mutsva uyu.   Chizvarwa chekuSpain ichi chakakundwa mitambo yacho miviri yekutanga agadzwa pachigaro chinopisa zvichitevera kutsiva kwaakaita Arsene Wenger mwaka uno.   MaGunners akakundwa 2-0 neshasha dzePremier League, Manchester City, mumutambo wekutanga ndokuzokundwa unotevera 3-2 neChelsea musi weMugovera, kunyangwe akambomira-mira akanwisa kaviri.   Mkhitaryan anoti Emery anoda nguva yekuronga tsoro dzake muchikwata ichi sezvo ari kuedza kushandura mashandiro aiitwa naWenger uyo akarairidza Arsenal kwemakore 22.   “Hazvina kunyanyosiyana asi pane zvimwe zvakangosiyana hazvo nekuti vanhu vaviri ava vakasiyana uye vari kutamba kana kufunga nezvimwe zvakasiyana,” anodaro.   “Emery akachengeta mafungiro aWenger asi ari kuvaka zvimwe zvitsva. Anoziva kuti anogona kuunza zvimwe zvinhu zvitsva kuchikwata chino. Hazvisi nyore nekuti zvinoda nguva chete.   “Tinofanirwa kuramba tichishanda nesimba nekuti tine murairidzi mutsva, mafungiro matsva uye tinoda kutamba nenzira yakasiyana sepanguva yaWenger,” anodaro. – Sportsmail Football	https://www.kwayedza.co.zw/tsigirai-emery-mkhitaryan/
sports	‘Batsirai Dynamos’ . . . zvave kuda Mwari: Romario	VATSIGIRI venhabvu vezvikwata zvakasiyana vokurudzirwa kuti vabatane nezvikwata zvavo mukuzvibatsira kupedza matambudziko azvinenge zvichisangana nawo kwete kukonzera nyonga-nyonga nekupindira munyaya dzine chekuita nezvehutungamiriri.   Mashoko aya akataurwa nemutungamiri wevatsigiri veDynamos, Benjamin Munzira, achiti harisi basa revatsigiri kutaura kuti hutungamiri hwechikwata ngaushandurwe asi kutsigira vatambi nhabvu.   Mwaka uno Dynamos haisi kunyatsotamba zvinonwisa mvura izvo zvaiona ichihwina mitambo mitatu chete kubva pa12 yayatamba ndokuita mangange mitatu zvakare uye ikarakashwa mitanhatu.   Svondo radarika, chikwata ichi chakakundwa neFC Platinum 2-0 apo murairidzi wacho – Biggie Zuze – akashoropodza vatungamiriri veDeMbare achiti vanofanirwa kupa vatambi mari kuti vatambe zvemhando yepamusoro.   “Chandinoziva kuti vatsigiri venhabvu harisi basa ravo kuti vataure kuti hutangamiri ngaubve, kwete izvozvo hatizvitambire. Hutungamiri ngausiiwe hwakadaro, chedu kutsigira zvikwata chete zvakadaro,” anodaro Munzira.   Nguva yadarika, rimwe bandiko revatsigiri veDynamos rakakurudzira vatsigiri vechikwata ichi kuti vasaende kunochitsigira kusvikira hutungamiri hwechikwata ichi hwashandurwa.   Asi Munzira anoti nzira yakatorwa nevatsigiri ava handiyo uye inotaridza kurasikwa kwavo gwara.   “Vatsigiri hatifanirwe kurasika kudaro, harisi basa redu kutaura mashoko akadai aya. Isu ngatitsigire chikwata sezvachiri kwete kuda kukonzera nyonga-nyonga, kwete.   “Dai tiri kutsvaga nzira dzekubatsira zvikwata zvedu chete. Zvikwata zvese zvakaomerwa, zvingori zviviri chete zvine mari FC Platinum neNgezi Platinum ndiko saka zvichigara zvichihwina nekuti morarari yevatambi vavo inenge yakasimuka,” anodaro.   Mashoko ake anotsinhirwa nemutungamiri weDynamos Kadoma Chapter, Hurbet Manyowa, achiti nehuwandu hwevatsigiri vezvikwata zvakasiyana – kunyanya Dynamos – vanogona kubatsira nezvakasiyana kusanganisira mari izvo zvinobvisa mutoro unenge une hutungamiri hwezvikwata izvi.   “Isu Dynamos tinoziva kuti tine vatsigiri vakawanda chaizvo, nehuwandu hwedu kana tikati munhu wega abvise $1 kana $0,50c pamwe tinounganidza mari yakawanda chaizvo yoenda kunobatsira vatambi vechikwata chedu.   “Zvino vamwe ndivo vanongona kutaura chete asi tikasvika pakuti ngatibatsirei chikwata havawanikwe ipapo. Basa kukurudzira vamwe kuti vasauye kunhandare kuzotsigira chikwata, zvino zvinobatsirei zvamunenge maita?   “Zvinozivikanwa nemunhu wese kuti seDynamos chaiyo inotorarama nemari yapagedhi saka mukasaenda kubhora kwacho zvino hapana chaichawana, vave kukuvara vatambi manje ivo vatiri kuda kubatsira,” anodaro Manyowa.   Zvakadaro, mumwe mutsigiri mukuru weDynamos, Chris “Romario” Musekiwa, anoti kudzikira kuri kuita chikwata ichi kwave kuda nyasha dzaMwari chaidzo.   “Zviri kuitika izvi zvinowanikwa, zvichadarika, asi zviri kurwadza hazvo wena. Zvave kuda nyasha dzaMwari chaidzo. Hutungamiri hwechikwata ichi ngavape murairidzi wacho Biggie Zuze mari atenge vatambi chaivo uye ngavapewo vatambi mari vafare,” anodaro Musekiwa.	https://www.kwayedza.co.zw/batsirai-dynamos-zvave-kuda-mwari-romario/
sports	MaWarriors tichiri nemukana: Mpandare	  MANEJA wechikwata chenhabvu chenyika chemaWarriors – Wellington Mpandare – anoti Zimbabwe ichiri nemukana mukuru wekubudirira kuenda kumutambo weQatar World Cup zvisinei nekukundwa kwayakaitwa neGhana musi weMugovera. MaWarriors akakundwa 3-1 nemaBlack Stars eGhana neMugovera wadarika mumutambo wakatambirwa kuGhana uye zvikwata zviviri izvi zviri kusangana zvekare munyika muno neChipiri chino mumutambo uyo maWarriors anofanirwa kuhwina.   MaWarriors akangokundwa mutambo uyu chete mukana wavo wekuenda kuWorld Cup unobva watopera. Mpandare anoti maWarriors achiri mumujaho wekurwira kuenda kuQatar World Cup uye ari kufanirwa kuhwina mitambo yawo yese yasara, kutanga neweGhana.   “Tichirimo murwendo rwekurwira kuenda kuQatar. Chatinofanirwa kuita kuhwina mitambo yedu yose yasara chete,” anodaro Mpandare.   Kana maWarriors akahwina mitambo yavo yose yasara, anenge ave nezvibodzwa 10 uye achishuvira kuti zvimwe zvikwata zviri muboka reGroup G zvirasikirwe nezvibodzwa mumitambo yazvo yasara.	https://www.kwayedza.co.zw/mawarriors-tichiri-nemukana-mpandare/
sports	Martinez anoda kugara pasi naRonaldo	wePortugal, Roberto Martinez, akazivisa chinangwa chake chekuda kugara pasi naCristiano Ronaldo kuti vakurukure nezveramangwana rake kuchikwata ichi sezvo zvisingaizivikanwe kuti anoda kuita sei nePortugal zvichitevera kupera kweWorld Cup.   Ronaldo akasiiwa naFernando Santos mumitambo yePortugal yemaknockout kuQatar asi aimbove murairidzi weBelgium uyu anosimbirira kuti anoda kutaura nemutambi uyu zvichitevera kugadzwa kwaakaitwa.   Martinez akagadzwa kuve murairidzi mutsva wePortugal nemusi weMuvhuro sezvo ange amboita chibvumirano chemuromo chete zvisinei nekutatarika kwaakaita kuWorld Cup neBelgium.   Anonzi achaedza kutaura nemutambi mutsva weAl-Nassr uyu. Achitaura nevatori venhau kekutanga abva kugadzwa semurairidzi, Martinez anotaura nezvechinangwa chake chekuumba chikwata chakasimba vachienda kumberi.   “Matanho anotorwa munhandare,’’ anodaro.    Cristiano Ronaldo   “Ini handitore matanho muhofisi. Ndinovimba ndichataura nevatambi vese.   “Cristiano Ronaldo mutambi aripowo ipapo. Ave nemakore 19 ari muchikwata chenyika.   “Ndinovimba tinogona kugara naye pasi toumba chikwata chakasimba. Izuva rekugutsikana kukuru, asi mangwana tichatanga kuita basa.” – SportsMail Football	https://www.kwayedza.co.zw/martinez-anoda-kugara-pasi-naronaldo/
sports	Take Money orongera Munoz	   SHASHA yetsiva yeWorld Boxing Council (WBC) Female Super-bantamweight – Kudakwashe ‘Take Money’ Chiwandire – oenda kuSouth Africa kunosimbaradza gadziriro dzemutambo waakatarisana nawo naZulina Munoz wekuMexico.   Svondo radarika, Take Money akapihwa rutsigiro nekambani yeKGK Logistics iyo iri kumubhadharira mari yendege kuenda kuSouth Africa nepekugara panguva yaanenge achiita gadziriro dzake kunyika iyi.   Take Money naMunoz vari kutarisirwa kurwa nemusi wa27 Nyamavhuvhu kuHarare International Conference Centre (HICC).   Chiwandire anoti rubatsiro rwaakapihwa rwekuti aende kuSouth Africa kunoita gadziriro dzake ruchabatsira zvikuru uye ndokupa chivimbiso chekuti achashanda nesimba kuti agochengetedza bhande rake.   “Handina neremuromo, asi kungotenda chete masangano ese ari kuuya achindibatsira mugadziriro dzangu ndakatarisana nemutambo wangu mukuru uri kutevera naZulina Munoz.   “Zvakandikoshera zvikuru kuona ndichirangarirwa uye ndinofara chaizvo nekuti kusimudzirwa kwemwanasikana.   Saka ndinopa kutenda kukuru nerutsigiro urwu, dai zvikaramba zvakadaro.   “Ndinovimbisa kuti ndichashanda nesimba kuti bhande rangu randinaro rirambe riri muno risabude, mureza wenyika yedu yeZimbabwe urambe uchisimudzirwa,” anodaro Take Money.   Murairidzi pamwe namaneja wake – Clyde Musonda – anoti vakaronga mitambo yehushamwari yakawanda iyo Chiwandire achanotamba kuSouth Africa nevatambi veko izvo zvichamubatsira zvikuru mugadziriro dzake.   Anoti kuenda naChiwandire kunze kwenyika kunoita gadziriro kunopa mutambi uyu nguva yekuti angofunge zvegadziriro dzake pasina zvimwe zvinomukanganisa.   “Tangosarirwa nemwedzi mumwe chete kuti mutambo uchisvika. Saka zvakakosha kuti nguva yatiri ino Take Money anyatsoita gadziriro dzake munzvimbo yakasununguka isina chinomukanganisa.   “Naizvozvo tinotenda hama dzedu dzatibatsira kuti tigoenda kuSouth Africa uko tichanoita gadziriro dzedu kusvika tidzoke kuzosangana naMunoz. Takaronga mitambo yakawanda ichaona Take Money achisangana nevatambi vetsiva vekuSouth Africa vakasiyana izvo zvichibatsira gadziriro dzake.   “Munoz tinomuziva kuti ishasha asi isu tichamurakidzawo kuti Chiwandire ishashawo zvekare uye bhande redu harisi kuzobva muno, richasara muno,” anodaro Musonda.   Chiwandire akahwina bhande reWBC Female Interim Super-bantamweight mushure mekukunda Cathrine Phiri wekuZambia mwedzi yadarika.   Izvi zvakabva zvaona vatambi vakawanda vekunyika dzakasiyana vachida kusangana naye kusvika iye nechikwata chake vazosarudza Munoz.   Akakunda Munoz, anenge ave kukwanisa kuenderera mberi mumutambo uyu opihwa mukana wekurwira bhande reWBC Super Bantamweight Gold iro rina Yamileth Mercado wekuMexico zvakare.	https://www.kwayedza.co.zw/take-money-orongera-munoz/
sports	Ndazvipira: Chigova	MUBATI wepagedhi wemaWarriors – George Chigova – anoti akazvipira kubatsira chikwata chake panguva iyo mutambo unenge waoma uye ari mudenga rechinonwe zvichitevera kubata kwaakaita mapena matatu apo Zimbabwe yakasangana neBotswana mumutambo weCosafa Cup quarter-final svondo rapera kuPolokwane, kuSouth Africa.   Mutambo wezvikwata zviviri izvi wakange wakapera uri mangange 1-1 ndokuenda kumapena apo Chigova akaita zvinorova ndokubata mapena matatu akatevedzana zvakaita kuti maWarriors akwanise kufambira mberi mumutambo uyu.   Achitaura ari kuPolokwane apo vakange vagadzirira kutamba neLesotho mumutambo wesemi-final neChitatu svondo rino, Chigova anoti akangozviudza mumwoyo make kuti nguva yasvika basa ngaribatwe kuti chikwata chienderere mberi.   “Zvamunoziva mapena anotarisirwa saka ndakangozviudza kuti ngandishande nesimba kuti ndibatsire chikwata kuenda kumberi mumutambo uyu.   “Tange tave panguva yakaoma nekuti takatadza kushandisa mikana yatakawana mumutambo wedu saka pakazosvika kumapena hauzive zvinoitika. Asi ndinofara kuti tichiri mumutambo uyu takakwanisa kusarohwa nehana tasvika kumapena,” anodaro.   Panguva iyo Chigova ari kurumbidzwa nemunhu wese munyika nehunyanzvi hwaakataridza musi weSvondo, mutambi uyu anoti chakakosha ndechekuti chikwata chavo chakabudirira kuenderera mberi mumutambo uyu.   “Chikuru ndechekuti tiri kufambira mberi mumutambo uyu uye chishuvo chedu kuti tirwire kuchengetedza mukombe wedu,” anodaro Chigova.   Hunyazvi hwakarakidzwa naChigova svondo rapera hwakamuona achipinda mumabhuku enhoroondo evatambi vepagedhi, shasha pakubata mapena sekatsi.   Aka hakasi kekutanga mutambi uyu achitaridza hunyanzvi hwake sezvo mugore ra2014 akabata mamwe mapena apo maWarriors akasvika kusemi-fainari yemutambo weCHAN neLybia uyo wakatambirwa kuSouth Africa zvakare.   Panguva iyi, Chigova akaedza nepaanogona kubatsira chikwata chemaWarriors nekubata mapena asi akazorasiswa nevamwe vatambi vanosanganisira Peter “Rio” Moyo, Simba Nhivi, Milton Ncube naAli Sadiki avo vakatadza kunwisawo avo mapena.   Dzimwe shasha pakubata mapena dzinosanganisira Japhet “Shortcat” Mparutsa uyo aitambira Dynamos FC nemaWarriors. Mugore ra1985 mufainari yeNetbrew Zifa Cup apo ainge ave kutambira Black Rhinos, Shortcat akabatira Henry “Beef” Chari pena mutambo uyu ndokupera uri mangange 1-1.   Kozoti Tapiwa Kapini – uyo akambotambira Highlanders – akanetsa zvikuru achibata mapena kuchikwata ichi uye nepaaitambira maYoung Warriors.   Tafadzwa Dube vazhinji vachiri kumurangarira iri katsi chaiyo panyaya dzekubata mapena apo aitambira CAPS United uye neFC Platinum.	https://www.kwayedza.co.zw/ndazvipira-chigova/
sports	Africa Yose Yotarisira kuMorocco	Hupenyu hweAfrica mumakundano e2022 World Cup hwasarira mumaoko eMorocco zvichitevera kubuda mumakundano aya kweSenegal, Tunisiia, Cameroon neGhana. Morocco irikutamba zvinodakadza uyezve yakasimudza chivimbo mairi mushure mekurova Belgium neCroatia mukusvika muRound of 16 umu. Asi Spain iyo yakatora mukombe uyu muna 2010 yakasiyana zvikuru neBelgium iyo isina nhoroondo yakasimba mumakundano aya kana Croatia iyo inongozivikanwa nekupinda kwayakaita mufainari muna 2018 uyezve nemutambi Luca Modric. Asi zvakamira zvakadai, mutsigiri wenhabvu VaChris Gwaze vanoti Morocco yakasimba zvekukwanisa kubudirira mumutambo neSpain uyu. Chimwe chiwata chermuAfrica chakasvika muchikamu chenyika gumi nenhatu cheSenegal chakabuda mumakwikwi aya mushure mekurohwa 3-0 neEngland nezuro. Aimbobatira ZPC Kariba muPSL, Shepard Saizi anoti haasi kushamiswa nekubuda kweSenegal mumakundano aya. Mumwe mutsigiri wenhabvu VaLameck Jekapu vanoti vakarwadziwa nekubuda kweSenegal pamwechete neCameroon, Ghana, neTunisia, asi vane chivimbo kuti Morocco ichaita mashiripiti. Morocco irikutarisira kusvika mukota fainari kekutanga uyezve kuita chikwata chekutanga muAfrica kusvika muma semi fainari emakundano aya. Asi muongorori wemutambo wenhabvu VaJustice Muzanenhamo vanoti Africa haifanire kuve nechivimbo chakanyanya mumakundano eWorld Cup aya. Morocco iri kutarisira zvakanyanya kubva kunaAchrag Hakimi uyo akaberekerwa kuSpain anotambira PSG naHakim Ziyech. Spain ine vatambi vane mukurmbira vakaita saPedri, Gavi, Torres nevamwe. Asi chikwata chiri kutarisirwa kutora mukombe uyu Brazil iri kupinda munhandare manheru ano na 9pm neSouth Korea. Veruzhinji vanotevera mutambo uyu vanoti South Korea haimire paBrazil iyo ine vatambi vane mukurumbira vakawandisa vakaita seNeymarVinicius Jnr, Casemiro, Richarlison. South Korea iri kutarisira kubva kuna Son Heung-min. Brazil ikakunda inopinda mumakota fainari emakundano aya. Parizvino, Argentina, England, France, neNetherlands, dzatove mukota fainari kare. 	https://www.voashona.com/a/6863269.html
sports	Mbare Junior League yosimudzira vechidiki	   VECHIDIKI vokurudzirwa kuti vapinde mune zvemitambo nechinangwa chekugadzirira remangwana ravo pane kuswera vachitora zvinodhaka zvisingatenderwe mumuviri.   Kurudziro iyi yakapihwa nasachigaro weMbare Junior Football League – Stanley Kavayi – achiti mitambo yakakosha muhupenyu hwevechidiki.   Kavayi, uyo anove murairidzi wenhabvu zvekare, anoti vechidiki vakawanda vane matarenda emitambo yakaita senhabvu, cricket nebasketball asi hupenyu hwavo huri kuenda mudondo nekuda kwezvinodhaka.   Anoti vari kuronga mitambo yakasiyana yekuti vechidiki vatambe.   “Mitambo yakakosha nekuti inobatsira kubika vechidiki nekuvarakidza gwara chairo. SeMbare Junior Football League, tiri kuronga mitambo yenhabvu yekuti vechidiki vatambe nekuti donzvo redu kuvabvisa pedyo nezvinodhaka.   “Kune vechidiki vakawanda vekuti unotoona kuti uyu ane chipo mumitambo asi anozomedzwa nezvinodhaka. Saka isu tiri kuda kuvabata toshanda navo kusvika vakura tovabatsira kuti vagotengwa nezvikwata zvakasiyana,” anodaro.   Anoti vari kupota vachishevedza varairidzi vezvikwata zvakasiyana avo vanouya vachiongorora mitambo yavo votsvaga vatambi vekutenga.   “Patinotamba mitambo yedu kazhinji panenge pane varairidzi vezvikwata zvemuPremier Soccer League (PSL) kana Division One avo vatinoshevedza kuti vauye kuzoona vatambi vakasiyana.   “Kana pakauya varairidzi vakasiyana, ndinoziva kuti zvinopa vatambi manyuku-nyuku ekutamba nhabvu yepamusoro sezvo vanenge vachiziva kuti vane mukana wekutengwa nezvikwata zvikuru,” anodaro Kavayi.   Anoti pachavharwa zvikoro, Mbare Junior Football League icharonga mitambo yakasiyana senzira yekuti vechidiki vawane zvinovavaraidza sezvo vamwe vanogona kufuririka kutora zvinodhaka apo vanenge vakazorora.	https://www.kwayedza.co.zw/mbare-junior-league-yosimudzira-vechidiki/
sports	Fury adzoka mudariro	ine bhande retsiva reheavyweight – Tyson Fury – akadzoka kuMarbella nemurairidzi wake Ben Davison apo vari kugadzirira mumwe mutambo wemaround 12 uyo uchareva zvakawanda kumutambi uyu anozivikanwa saGypsy King.   Fury ange achimbozorora hake ari pazororo reKirisimasi nemhuri yake zvichitevera mutambo wake naDeontay Wilder uyo wakaitwa musi wa1 Zvita gore radarika.   Muchinda uyu aimbove unified champion kare uye kaviri kese akazvamburwa akadonha pasi naWilder uyo anove shasha ine mabhande eWBC kuLos Angeles, mumutambo uyo wakazopera uri mangange.   Iye zvino Fury adzoka kuMarbella uye zvikwata zviviri izvi zviri kutarisirwa kutanga hurukuro dzemumwe mutambo une mari zhinji mwedzi uno.   Pamufananidzo uyo waakaisa paInstagram, Fury akange anaDavison mumwe mutambi wetsiva, Joe McCann naJono Carroll apo ari kuedza kusimudzira kubva paakasira mugore ra2018.   Mushure mekupedza makore maviri asiri kukwikwidza, Fury akadzoka mutsiva gore radarika munaChikunguru akasangana naSefer Seferi ndokuramba achikwikwidza izvo zvakamuona achirwa zvakare naFrancesco Pianeta.   Kunyangwe vamwe vatambi ava vaive vepasi, Fury akazokwidza makata ndokusangana naWilder ndokumisidzana nechizvarwa chekuAmerica ichi kwenguva refu mumutambo wavo muna Zvita. – SportsMail boxing	https://www.kwayedza.co.zw/fury-adzoka-mudariro/
sports	MaGems Otendwa neKusimudza Mureza weNyika	Chikwata cheZimbabwe chemaGems nhasi chapedza rwendo rwacho rweNetball 2019 Vitality World Cup chiri pachinhanho chechisere. New Zealand yakakunda Australia 52- kwa 51 ichibva yasimudza mukombe uyu.  Chikwata ichi nezuro chakarohwa neUganda 58-47 mumutambo wavo wekugumisira we2019 Vitality World Cup ndokupedza chiri pachinhanho chechisere mumakundano aive nezvikwata gumi nezvitanhatu zvaive zvakaungana muLiverpool, England, kubva musi wa 12 Chikunguru.  Izvi zvinotevera kurohwa kwavakaitwa zvekare neNew Zealand, Malawi, Jamaica,nhasi neUganda, izvo zvavadzorera shure mumakwikwi avakashura mare zvaive zvisingatarisirwe.  MaGems ari kudzoka kumusha misoro yavo iri mudenga mushure mekupedza vari pachinhanho chechipiri nekuenda munharaunda yechipiri kubva mugungano raive rakaoma nezvikwata zvinoti Australia, Northern Ireland neSri Lanka.  Vakatungamira chikwata ichi Amai Letitia Chipandu vaudza Studio 7 kuti vari kudada nechikwata chemaGems.  Studio 7 yabatawo mumwe mutambi wechikwata chemaGems Ndaizivei Madzikangava  Muteveri wezvemitambo VaTinashe Museti vanoti vasikana ava vanofanira kutendwa zvakasimba nezvavakaita kuLiverpool, kwete nemari chete.  Kaputeni wechikwata ichi Perpetual Siyachitema anoti aka kaive kekutanga kuenda kumakundano aya zvekuti vave kutarisira kuenda kuWorld Cup inotevera uko varikutarisira kunokwikwidza zvinemutsindo kutora mukombe.  MaGems arikutarisirwa kusvika akamirirwa nechaunga panhandare yendege yeRobert Mugabe International Airport mushure mekuita zvaive zvisingafungirwe nevakawanda kwete muZimbabwe chete asi pasi rese.  Vanotevera mitambo vanoti chikwata ichi chinofanira kusiiwa chakabatana kudaro chichigadzirira kurwira nzvimbo yekuenda kumakundano e2023 ayo achaitirwa muSouth Africa.  Tombotarisa zvakabuda mumitambo yeCastele Premier Soccer League yakatambwa nezuro, Dynamos neCaps United dzakaita mangange 1-1 mumutambo weHarare Derby uyo wakatambirwa muRufaro Stadium.  Mutambo uyu wakaunganidza chaunga chinotyisa icho change chichida zvakasiyana vamwe vari veMakepekepe vamwe vari veDembare nevamwewo vezvikwata zvanga zvisingatambe nhasi.  Asi mukugumisira zvikwata izvi zvagovana mapoinzi ndokusiya Makepekepe achiri pachinhanho chechitatu, Dembare iri pachinzvimbo chegumi.  FC Platinum ndiyo ichiri pamusoro pemakundano aya nepoindi imwechete pamusoro peChicken Inn mushure mekurova Chapungu 1-0 muManndava Stadium nezuro.  Mimwe mitambo yanga iriko neSvondo yakapera seizvi….  Manica Diamonds 1 Highlanders 1 TelOne 0 Mushowani 2  Mitambo yeMugovera yakapera seizvi…  FC Platinum 1 Chapungu 0 Ngezi Platinum 2 Black Rhinos 0 Chicken Inn 2 Bulawayo Chiefs 0 ZPC Kariba 0 Triangle 0 Herentals 2 Hwange 2 Yadah 1 Harare City 1  Kwatambwa mitambo gumi nemishanu, zvikwata zvina zviri pamusoro-soro ndeizvi..  FC Platinum 31 points Chicken Inn 29 points Caps United 27 points Black Rhinos 24 points   No media source currently available 	https://www.voashona.com/a/magems-otendwa-nekusimudza-mureza-wenyika/5010613.html
sports	Ozil siyana nazvo: Emery	Unai Emery, otsigira Mesut Ozil kuti asaterere mashoko ekumushoropodza ari kubva kuGermany zvichitevera kusendeka kwaakaita kutambira nyika iyi nhabvu, ndokuti ari kumuona achitamba nhabvu inonwisa mvura mwaka unotevera.   Ozil akasendeka kutambira nhabvu Germany svondo rino zvichitevera kunetsana kwakaitika apo akatorwa mufananidzo aine mutungamiri wenyika yeTurkey, Erdogan, nyika yake yakatarisana nekuenda kumutambo weWorld Cup.   Vanoita zvematongerwo enyika kuGermany uye vanyori vemapepanhau vazhinji vakashoropodza izvi ndokubvunza kuti akazvipira chaizvo here kuGermany pakabuda mifananidzo iyi yaOzil uyo anobva kuTurkey.   Svondo rino mutungamiri weBayern Munich, Uli Hoeness, akapomera Ozil mhosva yekutamba nhabvu yemarara kwemakore akawanda ndokuti chikwata chake chaikanganisika matambiro acho nekuda kwake.   Murairidzi mutsva weArsenal — Emery — ange achitarisira zvimwewo zvitsva apo aitaura nevatori venhau kekutanga kuSouth-East Asia asi mibvunzo yaaibvunza yange ingori yaOzil nedanho raakatora.   Shoko range riri rimwe chete rekutsigira Ozil nedanho raakatora. “Idanho remwoyo wake rakatorwa naMesut uye ini ndinorikoshesa. Ndiye anofunga zvaanoona zvakamunakira, akatsanangura kwandiri uye isu kuno tiripo kumubatsira chete,” anodaro. — SportsMail Football	https://www.kwayedza.co.zw/ozil-siyana-nazvo-emery/
sports	Mitambo kumaruwa yosimudzirwa	  SANGANO rakazvimirira reFunani Foundation rosimudzira vechidiki vekumaruwa vane matarenda mumitambo yakaita secricket, rugby, nhabvu, tenesi nehockey kuburikidza nekuvapa zvekushandisa pamwe nekuvadzidzisa.   Mitambo yakaita secricket, hockey kana tenesi kazhinji inozivikanwa ichinzi ndeyevana vanodzidza kuzvikoro zvakasimukira.   Mutungamiri weFunani Foundation, Ray Funani, anoti chishuwo chesangano ravo kupa mikana kune vana vari kumaruwa kuti varakidze matarenda avo mumitambo iyi.   “Kune vana vakawanda vanogara kunze kweHarare vane matarenda anonwisa mvura mumitambo yakaita serugby, cricket, hockey netenesi asi kuzvikoro zvavo kana kunharaunda hakuna kwekuitambira. Saka isu tiri kuda kuvawanisa mukana wekuti vaidzidzire uye varakidze nyika nepasi rese tarenda ravo.   “Chimwe chikonzero ndechekuti takaona kuti kunze ikoko ndiko kune vanhu vakawanda saka tikashanda navo tinowana vatambi vane tarenda tovabatsira kuti ribikwe,” anodaro Funani.   Anoti parizvino sangano ravo riri kubatsira zvikwata zviri kunzvimbo dzakadai seHwedza, Mhondoro neGoromonzi uko riri kushanda nevarairidzi vemitambo iyi kudzidzisa vechidiki.   Anoti vari kushandawo nevamwe vemasangano akadai seClasswave Investments avo vari kuvabatsira nezvekushandisa zvemitambo yakasiyana.   Svondo radarika, Funani Foundation – kuburikidza neClasswave Investments – yakabatsira chikwata cheRamah Sports Academy nekuchipa zvekushandisa mumutambo wecricket.	https://www.kwayedza.co.zw/mitambo-kumaruwa-yosimudzirwa/
sports	‘Mwoyo wangu uri panaMayweather’	  SHASHA yetsiva Tinashe “Chairman” Mwadziwana anoti tsiva ndiwo hupenyu hwake uye anoyemura zvikuru mutambi ane mukurumbira Floyd “Money” Mayweather (Jnr) zvekuti akasvika pakutumidza mwanakomana wake zita rekuti Floyd.   “Ini pasi rose Floyd Mayweather (Jnr) ndicho chibaba chetsiva, hakuna mumwe anotevera. Ndiye wandinoyemura nekuti akaita zvikuru mumutambo uyu. Ndinomuda chaizvo zvekuti mwanakomana wangu ndakatomupa zita rekuti Floyd, kubva kuna Mayweather,” anodaro.   Pavatambi vepasi rose, Mwadziwana anoti anoshuvira kumbosangana naPaulus Ambunda wekuNamibia uyo anoti anotamba tsiva yepamusoro.   “Paulus Ambunda wekuNamibia ishasha, ndakamuona achitamba ndikatorwa mwoyo nekugona kwake. Ini ndinoda kusangana naye uye ndinoziva kuti tichasangana chete nerimwe zuva,” anodaro Mwadziwana.   Anoti haambofa akakanganwa mutambo wake wekuMalawi weBantamweight mugore ra2015 apo akarova Robert Kachiza wekunyika iyi kusvika afenda muround rechipiri sezvo wakamusimudzira zvikuru kusvikira paari nhasi uno. Kurova kwaakaita Kachiza kusvikira afenda kwakakatyamadza gurukota rezvemitambo nekusimudzirwa kwevechidiki rekuMalawi Grace Obama Chiumia ndokuti kukundwa kwake kwakanyadzisa nyika.   Achitaura neKwayedza svondo rino, Mwadziwana – uyo parizvino anova Zimbabwe National Super Bantanweight Champion – anoti mutambo wake wa2015 ndemumwe wemitambo yakamubatsira kusimukira kusvika ave shasha yemuZimbabwe.   “Ndichiri kurangarira zvikuru gore ra2015 ndakabika Kachiza munyika make kuMalawi, ndakamubinha akafenda muround rechipiri. Gurukota remitambo rekunyika yavo Grace Obama Chiumia avo vaive munhandare vachiona mutambo uyu vakauya kuzondikorokotedza ndokundipa jezi reLiverpool rekunditenda nematambiro andainge ndaita.   “Kubva ipapo handina kubva ndambomira, ndakaramba ndichingokavira bhora mberi sezvo shuviro yangu kuti ndive mumwe wevatambi vakuru vetsiva munyika ino,” anodaro Mwadziwana.   Mugore ra2017, Mwadziwana akazosangana naKachiza zvakare kuStodart Hall kuMbare, muHarare. Mwadziwana akahwina zvakare mutambo uyu ndokupihwa mubairo wekombi, sitendi yemba nemari US$2 000 napuromota wake aimutsigira.   Anoti hupenyu hwake hwaave kurarama parizvino kuburikidza netsiva.   “Kugara kwandave kuita izvezvi kuburikidza netsiva, mutambo uyu waita kuti ndive neimba yandinoti yanguwo yandakavaka uye ndine kombi inondiwanisawo mari pandinenge ndisingarwe. Zvinhu zvinofadza zvikuru kuti basa rako riri kukupa raramo uye zvinokutuma kuti urambe uchishanda nesimba,” anodaro.   Kubva achitanga tsiva, Mwadziwana atamba mitambo 28 ndokuhwina 17 uye akakundwa 11.   Parizvino ndiye ane bhande reZimbabwe Super Bantamweight iro raakahwina mugore ra2018 uye ari kuronga kurwa kurichengetedza mwedzi uno mumutambo uchiri kurongwa nemapuromota ake.   Kana akakwanisa kurichengetedza, tarisiro yake kutanga kurwira mamwe mabhande makuru ekunze akadai seWorld Boxing Union (WBU) neWorld Boxing Organisation (WBO).   “Parizvino ndine mutambo uchiri kurongwa kuti ndigorwira kuchengetedza bhande rangu reZimbabwe National Bantamweight. Kana ndikakwanisa kuhwina zvinoreva kuti ndinenge ndave kusimukira kuenda mberi mumutambo uyu ndave kukwanisa kurwira mamwe mabhande ekunze. Saka mutambo uchiri pakurongwa handisati ndanyatsoziva zvizere sezvo puromota wangu ari kumhanya-mhanya kugadzirisa. Ini ndiri kuita gadziriro dzangu ndakangomirira kunzwa kuti mutambo wakutsva,” anodaro.	https://www.kwayedza.co.zw/mwoyo-wangu-uri-panamayweather/
sports	Kaka odzoka munhabvu	wenhabvu weBrazil, Kaka, anonzi ari kutarisirwa kudzoka kuzotambira chikwata cheMonza icho chiri kutungamirwa naSilvio Berlusconi.   Shasha iyi yakasendeka shangu dzenhabvu gore radarika mushure mekutamba kwemakore akawanda, asi ari kunzi ari kudiwa naBerlusconi uyo aimbove muridzi weAC Milan.   Berlusconi ari kuda kuonekwa simba rake zvichitevera kutenga kwaakaita chikwata ichi chemuSerie C.   Sekutaura kwebepanhau rekuSpain, Marca, Berlusconi anofarira Kaka zvikuru zvichitevera nguva yavakashanda vese kuMilan uye ari kuda kuti mutambi uyu abatsire Monza kuti isimudzirwe mwaka uno.   Kaka zvinonzi ari kudawo kuenda kuchikwata ichi nekuda kwekushanda zvakanaka kwaakaita naBerlusconi kuSan Siro, uko kwaakagara makore matanhatu kubva 2003 kusvika 2009, ndokuzombodzoka mugore ra2013.   Parizvino haana chikwata chaari kutambira zvichitevera makore matatu aakatambira Orlando City yemuMLS.   Mutambi uyu anozivikanwa nematambiro anonwisa mvura uye achinwisa zvinodadisa.   Kaka akahwina mubairo weBallon d’Or uye akambotambira chikwata cheReal Madrid chekuSpain.   Berlusconi akatengesa AC Milan makore maviri adarika, iye zvino kambani yake yeFininvest yakazivisa svondo radarika kuti yakange yapedza kutenga chikwata ichi nemari inosvika 2,2 miriyoni paunzi asi inogona kusvika ku2,6 miriyoni.   Berlusconi – uyo aimbove prime minister weItaly – akatengesa AC Milan kune kambani yekuChina nemari inosvika $800 miriyoni mugore ra2017. – Sportsmail Football	https://www.kwayedza.co.zw/kaka-odzoka-munhabvu/
sports	Germany Yoburitswa Mumakwikwi eWorld Cup	Germany iyo yakasimudza mukombe weWorld Cup kuBrazil muna 2014 nezuro yakaburitswa muchikamu chekutanga chemakwikwi aya kuRussia mushure mekurohwa 2-0 neSouth Korea muGroup F.  Mune mumwe mutambo muGroup iri, Sweden yakatova Mexico 3-0 asi nyika mbiri idzi dzakabudirira kuenda muchikamu chechipiri. Germany yapinda munhoroondo yezvikwata zvakasimudza mukombe zvozobuditswa muchikamu chekutanga. izvi ndizvo zvakaitwa France, Italy neSpain. Mitambo yenhabvu yeWorld Cup iri kutambirwa kuRussia iri kuenderera mberi nhasi. Pane mumwe mutambo wakatambwa nezuro muGroup E, Brazil 2- Serbia 0, Costa rica 2, Switerland 2. Nhasi muGroup H mitambo iriko yakamira yakadai, Senegal neColumbiA kochizoti Japan nePoland. Muzvikwata zvabudirira mukupinda muzvikwata gumi nezvitanhatu kana kuti Round of 16, France iri kutamba neArgentina musi weMugovera na 4 masikati panguva imwe Uruguay ichitamba nePortugal. Nemusi weSvondo Spain iri kutamba neRussia musi nenguva dza 4 masikati apo Croatia inenge ichitamba ne Denmark. Mumwe mutambo pakati peBrazil neMexico unenge uriko nemusi weMuvhuro.	https://www.voashona.com/a/germany-yoburitswa-mumakwikwi-eworld-cup/4458040.html
sports	Fury otatsurana naWilder	anoti vakanyorerana pasi chibvumirano nevamiriri vaDeontay Wilder kuti vaviri ava vagorwe mumutambo weheavyweight muna Zvita kuLAs Vegas.   Puromota wemutambi uyu, Frank Warren, uyo anozivikanwa saGypsy King akataura svondo rino kuti mapoka maviri aya ange ari muhurukuro uye Fury ane chivimbo chekuti mutambo uyu uchabvumidzwa kuti uenderere mberi asi hunge kana akahwina mutambo wake wechipiri apo achasangana naFrancesco Pianeta mwedzi uno.   “Zvave kuitika manje, hunge ndikakunda Pienata,” Fury akaudza Behind The Gloves.	https://www.kwayedza.co.zw/fury-otatsurana-nawilder/
sports	Morocco Yopinda Muchikamu cheChipiri kuWorld Cup Iri Pamusoro peGungano Rayo Uye Isina Kana Kukundwa	Morocco yave nyika yechipiri kubva kuAfrica kupinda muchikamu chechipiri chemakwikwi eFIFA World Cup mushure mekurova Canada 2-1 nhasi. Senegal ndiyo yakatanga kupinda muchikamu chechipiri ichi. kana kuti Round of 16. Morroco ndiyo yapedza yakatungamira Group F isina kudyiwa kana mutambo mumwe chete. Nyika iyi yakashura mare apo yakarova Belgium 2-0 uye kuita mangange 0-0 neCroatia. Nyika dzabudirira kuenda kuchikamu chechipiri dzave gumi nembiri arizvino uye dzinoti, Potugal, Brazil, Argentina, Poland, France, England, Australia, Senegal, Croatia, Morocco, USA, Netherlands. Panyika dzemuAfrica dzange dziri kumakwikwi aya, Tunisia ndiyo yakatanga kubuda. Ghana neCameroon dzasarwa nemutambo mumwe chete.	https://www.voashona.com/a/6858174.html
sports	Tinogona kutora ‘coach’ wekunze: ZIFA	  SANGANO rinotungamirira nhabvu yemuno reZimbabwe Football Association (ZIFA) rinoti rinogona kugadza mumwezve murairidzi wechikwata chenyika chemaWarriors wekunze kana wemuno kuti agotsiva Zdrvako “Loga” Logarusic uyo akadzingwa basa kutanga kwesvondo rino.   Zvichitevera kudzinga kwavakaita Loga basa, ZIFA iri pakati pekutsvaga murairidzi wekutsiva chizvarwa chekunyika yeCroatia ichi, icho chakakwanisa kurairidza mitambo 14 chete yemaWarriors ndokuhwinha mumwe chete.   Pari zvino ZIFA ichambogadza murairidzi anongofanobata chigaro ichi kwekanguva kadiki uyo vachapa basa rekutungamira maWarriors mumitambo yemwedzi unotevera apo achange achirwirira tikiti rekuenda kuQatar World Cup. Mutungamiriri weZifa – Felton Kamambo – anoti ZIFA yatanga basa rekutsvaga murairidzi anotsiva Loga.   “Zvichitevera kupesana kwatakaita naLoga, veruzhinji vangade kuziva kuti tinogona kugadza mumwe murairidzi wemaWarriors anove chizvarwa chekunze kwenyika asi hunge kana ane magwaro akakwana uye akatifadza patinoita hurukuro naye.   “Iye zvino tave kushambadza basa iri tichitsvaga murairidzi mutsva anouya kuzotungamira chikwata chedu. “Saka basa iri tinogona kungopa chero murairidzi, angave wemuno kana wekunze anenge atifadza ane zvatiri kutsvaga ndiye achapinda panyanga,” anodaro Kamambo.   ZIFA yainge yambovimbisa kuzivisa murairidzi achafanobata chigaro ichi musi weChipiri svondo rino usati wadarika asi haina kuzoita saizvozvo.   Mumitambo 14 iyo Loga akarairidza maWarriors, akangokwanisa kuhwina mumwe chete, ndokuita mangange mishanu uye ndokukundwa misere.   Zvisinei, asiya maWarriors abudirira kuenda kumitambo yeAfrica Cup of Nations iyo ichatambwa gore rinotevera kuCameroon. Asi, asiyawo chikwata chenyika ichi chiri pasi muGroup G murwendo rwekurwira kuenda ku2022 Qatar World Cup apo chiine chibodzwa chimwe chete kubva mumitambo miviri yachatamba kusvika pari zvino.   Mwedzi unotevera, maWarriors achasangana neGhana mumitambo miviri yakatevedzena yekurwira kuenda kuQatar iyo vanofanirwa kuhwina kuti varambe vaine mukana.	https://www.kwayedza.co.zw/tinogona-kutora-coach-wekunze-zifa/
sports	WC yakandivhura mhanza: Perpetual	  KAPUTENI wechikwata chenyika chenetball chemaGems, Perpetual Siyachitema, anoti zvekutamba mutambo uyu zviri muropa uye kuenda kwavakaita kunokwikwidza kuWorld Cup yakaitirwa kuLiverpool, kuEngland nguva yadarika kwakavavhurira mikana yakasiyana.   MaGems akanyora nhorowondo kuve chikwata chekutanga kubva muZimbabwe kuenda kunokwikwidza kuWorld Cup uko chikwata ichi chakanotamba zvinodakadza.   “Hakuna zvimwe zvikwata zvevarume zvemuno zvakamboenda kuWorld Cup sesu asi ndinoti kuburikidza nekuenda kwatakaita kumakwishu aya kwakativhurira mukana uye netball yave kutsigirwa.   “Kubva ndakatanga kutambira maGems mugore ra2009, ndaingoshuvira kutambira netball kumakwishu makuru uye ndakazokwanisa kuzviita. Kumutambo uku ndaiziva kuti kwaizouya shasha kubva kuzvikwata zvakasiyana, kunyanya zvekuAustralia kuzonditarisa ndichitamba,” anodaro Siyachitema.   Siyachitema akazvarwa mugore ra1983 kuChitungwiza uko kwaakakurira.    Akadzidza kuzvikoro zvinoti Tasimukira Primary School, Seke 5 High neSeke 3 High.   Anoti achiri kuchikoro, ndipo paakatanga kutamba netball achitevera matsimba amai vake nemukoma wake avo vakambotambawo mutambo uyu.   Shasha iyi yakazvarirwa mumhuri yevatambi vemitambo yakasiyana sezvo baba vake – Fanuel Siyachitema – vaimbove mutambi wenhabvu ane mukurumbira kunyika yeZambia.    Amai vake nemukoma wake vese vaitamba netball muNetball Super League.   “Ndakazvarirwa mumhuri yevatambi vemitambo yakasiyana, baba vangu vaive mutambi wenhabvu ane mukurumbira kuZambia kozoti amai uye mukoma wangu vese vakatamba netball muSuper League.   “Vabereki vangu vaitoti ramba uchiita zvemitambo nekuti zvichazokupa pundutso uye ndiri kutozviona zvichitoitika iye zvino,” anodaro.   Anoti mwanasikana wake – Gugulethu – uyo ane makore 16 ekuberekwa, ari kutambawo netball pamwechete nebasketball.   “Mwanasikana wangu anotambawo netball nebasketball saka ndinofara chaizvo kuti tine zvatinofarira pamwechete.   “Iniwo ndichikura ndaimbotamba basketball panguva yandaitamba netball asi ndakazosiya basketball nekuti netball ine zvakawanda zvakayakanakira sezvo une mukana wekuzopinda basa.   “Tiri kumba, ndinoshanda nemwana wangu ndichimubatsira zvakasiyana zvemutambo uyu, ndinoda chaizvo kuti azosvike kure mumutambo uyu,” anodaro.   Shasha iyi yakwanisa kutambira zvikwata zvinosanganisira Matiza Queens, Honde Queens, Telecel Queens, ZRP PPU, Gathsmine, Trojan Mine Bindura, Railstars Bulawayo, ZPC Hanngwe uye parizvino ari kutambira pamwe nekurairidza Glow Petroleum Queens.   Siyachitema anoti murume wake ndiye chiremba wake uye anomutsigira zvikuru mumutambo uyu.   “Murume wangu haadi neni, ndiye chiremba wangu anombondibatsira kana ndakuvara. Anonditsigira zvikuru kunyangwe hazvo ndichipedza nguva ndefu ndisipo ndichifamba nemutambo uyu,” anodaro Siyachitema.	https://www.kwayedza.co.zw/wc-yakandivhura-mhanza-perpetual/
sports	Ndiyani Achatora Mukombe weCastle Premier Soccer League Pakati peCaps ne FC Platinum	Mhemberero yekutora mukombe weligi yanga yakarongwa nevatsigiri veCaps United yambomiswa kwete nekuda kwavo. Kunyange hazvo Caps United neMugovera yakarova Ngezi Platinum Stars 1-0, mhemberero yavo yakakanganiswa neFC Platinum iyo yakadambura Highlanders 3-0 ndokuramba ichikwikwidza nemaGreen Machine pamukombe weCastle Lager Premier Soccer League. MaGreen Machine aitarisira kutora mukombe nekurova Ngezi Platinum Stars, vachitarisirawo panguva imwecheteyo kuti FC Platinum yaiita mangange kana kurohwa neHighlanders, izvo zvakaramba kuitika. Kwasara mutambo mumwe chete, zvikwata zviviri izvi zvasiyana nemaponzi maviri chete, Caps United iine mapoinzi makumi matanhanhu, FC Platinum ichitevera nemaponzi makumi mashanu nemasere. Makundano aya ari kupera svondo rino apo Caps United iri kusangana neChapungu kuAscot Stadium panguva imwecheteyo Kugona Kunenge Kudada iri kutamba neTsholotsho Pirates kuLuveve. Mitambo iyi yakaoma zvikuru sezvo Chapungu neTsholotsho Pirates dziri kurwira kuramba dziri muPremier Soccer League mwaka unotevera. Murairidzi weNgezi Platinum Stars Tonderayi Ndiraya anoti makundano aya asvika pakaoma asi semaonero ake, Caps United iri pamberi zvishoma mukuenda mumitambo wekupedzisira. Mutambi weCaps United Ronald Pfumbidzai anoti mumitambo yekugumisira iyi havasi kuzotarisa kuti FC Platinum yatamba sei asi vachaona kuti vaita zvavanotarisirwa zvekurova Chapungu. Mumwe mutambi wemaKepekepe Phineas Bamusi anoti mukombe uri mumaoko avo asi vanofanira kuurwira zvakasimba. Mimwe mitambo yemuPSL yakapera seizvi….  Triangle 0 Dynamos 1 Tsholotso 1 Byo City 2 Mutare City 2 Harare City 2 Chicken Inn 1 Border Strikers 0 Hwange 0 Chapungu 0 ZPC Kariba 0 How Mine 0  Mighty Warriors Chikwata chenyika chevanhukadzi chemaMighty Warriors chakatanga makundano acho eAfrica Women’s Cup of Nations zvakanaka mushure mekuita mangange 0-0 neSouth Africa. MaMighty Warriors anofanira kukunda Egypt nemusi weChipiri kuti vasimbise mukana wavo wekusvika muma semi fainari emakundano aya. Mutambo weZimbabwe wekugumisira mugungano iri uriko musi weChishanu neCameroon. Sachigaro weCAPS Omiswa Basa Mune imwewo nyaya. VeZIFA vamisa basa sachigaro weCaps United VaLewis Uriri avo vari kupomerwa mhosva yekushevedzera musangano wezvikwata zvePSL usina kutenderwa neveZifa. VaUriri vanonzi vakashevedzera musangano uyu musi wa 29 Gumiguru apo vanonzi vakafurira zvikwata zvenhabvu yepamusoro izvi kuramba chisungo cheZIFA Assembly chekuti muPSL mubude zvikwata zvina. Gwaro rakabva kuZifa rinoti kutanga nemusi weMuvhuro uno VaUriri havachatenderwi kuve nechekuitita nezvemutambo wenhabvu muZimbabwe. Studio Seven haina kukwanisa kunzwa kuna VaUriri kuti vanoti chii nezvenyaya iyi. Svondo rapera, veZifa vakamisa basa sachigaro wePSL VaPeter Dube pamwe naChief Executive Officer weHighlanders VaNdumiso Gumede vachipomerwa mhosva dzakasiyana siyana. No media source currently available  	https://www.voashona.com/a/zimbabwe-mitambo/3605842.html
sports	MaChevrons opinda muhondo	  CHIKWATA chenyika cheCricket chemaChevrons chiri kupinda muhondo svondo rino apo chichatanga kubandana necheIreland mumitambo mishanu yeTwenty20 International Series nemitatu yeOne Day International (ODI) iyo ichange iri yeInternational Cricket Council (ICC) Men’s Cricket World Cup Super League.   Mitambo yeICC Super League ndeyekurwira tikiti rekuenda kuICC Cricket World Cup iyo ichatambirwa kunyika yeIndia mugore ra2023.   Zvikwata zvichapedza zviri pamusoro muTop 8 zvinobva zvabudirira kuenda kuWorld Cup asi zvinosara zvinenge zvave kuenda nenzira yekutamba mimwe mitambo yemaqualifiers iyo inozorongwa patsva neICC.   Saka maChevrons ari kutofanirwa kuhwina mitambo yawo yeSuper League kuti agowana tikiti rekuenda kuWorld Cup.   Muchinyorwa chakabva kuZimbabwe Cricket (ZC), mutauriri weZC Darlington Majonga anoti maChevrons achatanga kutatsurana neIreland musi weChishanu kuClontarf uye mimwe mitambo ichatambirwa kuBready kunyika iyi.   “Chikwata chedu chemaChevrons chiri kupinda muhondo necheIreland mumitambo mishanu yeT20 series nemitatu yeODI uye yeODI ichange iri yeSuper League yekurwira kuenda kuWorld Cup. “Mitambo iri kutanga Chishanu chino chatakatarisana nacho uye ichatambwa mazuva anoti 27 na29 Nyamavhuvhu kozoti mimwe ichatambwa musi wa1, 2 na4 Gunyana.   Mitambo yeODI ichazotambwa mumazuva anoti 8, 10 na13 Gunyana,” anodaro Majonga. MaChevrons paanopedza kutatsurana neIreland, anobva ananga kuEdinburg kuScotland uko zvikwata zviviri izvi zvichasangana mumitambo mitatu yeT20 ichatambwa mumazuva anoti 15, 17 na19 Gunyana.	https://www.kwayedza.co.zw/machevrons-opinda-muhondo/
sports	ZOC yotaura nezvemaOlympics	  SANGANO reZimbabwe Olympic Committee (ZOC) rinoti parizvino munhu mumwechete anokwikwidza mumutambo weRowing ndiye akwanisa kubudirira kunomirira nyika kumitambo ye2020 Tokyo Summer Olympics iyo ichaitirwa kuJapan munaChikumi.   Mitambo iyi yaifanirwa kuitwa gore radarika asi ndokuzomiswa nekuda kwedenda reCovid-19. Chamangwiza weZOC — Stephen Mudawarima — anoti kuderera kwevatambi vachanomirira nyika kumitambo yemaSummer Olympics yegore rino kwakanyanya uye kuri kukonzerwa nekunyuka kweCovid-19 zvichitevera kumiswa kwakamboitwa mitambo yose.   “Kutaura kuno tangove nemutambo mumwe chete weRowing wabudirira kuenda kumaOlympics achaitwa gore rino.   Sangano reZimbabwe Rowing Association ndiro richazotizivisa kuti ndiani achazoenda kunomirira nyika kuJapan achiita Rowing.   “Covid-19 ndiyo yakakanganisa zvakawanda, ndiyo yaita kuti huwandu hwevatambi vedu vachaenda kumitambo iyi yemaOlympics hunyanye kudzikira kudaro,” anodaro Mudawarima.   Mudawarima anoti pane vatambi vanomhanya mijaho yemarathon nevanotuhwina vari kuenda kunokwikwidza kumitambo yakasiyana kunze kwenyika vachirwira kuenda kumakwikwi ekuJapan aya. Shasha dzemujaho wemarathon dzichanokwikwidza kuRome, kuItaly uko kuri kuitwa mijaho yekurwira kuenda kuTokyo kozoita dzekutuhwina dziri kuSouth Africa uko dziri kuzamawo mhanza yadzo.   “Svondo rino, tiri kutumira shangwiti dzekumhanya dzemarathon kuRome, Italy uko vachanorwirawo tikiti ravo rekuenda kuJapan kozoti kuSouth Africa kutaura kuno kune vari kuzamawo vanotuhwina. “Asi chatinoziva ndechekuti gore rino tichange tine nhengo shoma chaizvo dzichanomirira nyika kumutambo uyu,” anodaro Mudawarima.   KumaOlympics akaitwa muna2016 kuBrazil, Zimbabwe yakatumira vatambi vemitambo yakawanda vanosanganisira maMighty Warriors ayo akabva anyora nhorowondo yekuve chikwata chenhabvu chekutanga kubva munyika muno kunokwikwidza kumitambo iyi.   Panguva iyi — Dr Kirsty Coventry, avo pari zvino vave gurukota revechidiki, mitambo nezvekutandara — vakakwikwidzawo kumitambo iyi ndokunyora nhorowondo yekuve shasha kubva muZimbabwe kuhwina menduru dzakawanda kumaOlympics mumutambo wekutuhwinha.	https://www.kwayedza.co.zw/zoc-yotaura-nezvemaolympics/
sports	Chabvondoka kuDivision One	  ZVIKWATA zvinokwikwidza muNorthern Region Division One zvokurudzirwa kuti zvitambe nhabvu kusvika zvadambuka makumbo sezvo zvichange zviri muTop 8 munaKubvumbi ndizvo zvichanotatsurana mumutambo weAxis Super 8 Tournament.   Mwaka uno, Northern Region iri kuronga mutambo weAxis Super 8 Tournament uyo uchaona zvikwata zvisere zvichapedza zviri muTop 8 zvichizonokwikwidza mumutambo uyu, uyo uchatanga munaChivabvu.   Mutevedzeri wemutungamiri weNorthern Region, Sweeney Mushonga, anoti zvikwata zvose zvinokwanisa kupinda mumutambo uyu uyo unokosha US$20 000.   Mushonga anoti zvikwata zvakawanda zvine mukana wekupinda mumutambo uyu sezvo zvose zviri kutamba nhabvu inonwisa mvura.   “Kutanga munaChivabvu, zvikwata zvinenge zvapedza zviri muTop 8 munaKubvumbi zvichapinda mumutambo weAxis Super 8 uyo unozotanga mwedzi unotevera. Zvikwata zvose zvine mukana wekupinda mumutambo uyu saka tichaona pakupera kwaKubvumbi,” anodaro Mushonga.       Anoti pakupera kwemwaka wegore rino, shasha dzeNorthern Region ndidzo dzichapinda muPremier League kwete dzeAxis Super 8.   “Pakupinda muPremier League, shasha dzinopedza dziri pamusoro muNorthern Region ndidzo dzichazoenda kuPremier League kwete dzeAxis Super 8.   “Axis Super 8 iripo pakuti mitambo iwande, vamwe vatambi vagowana mukana wekutambawo uye mitambo igonakidza,” anodaro Mushonga.   Zvakadaro, svondo rino kuchange kusingadanwe anonzwa mumutambo weNorthern Region apo pachasangana Herentals Under-20 neSimba Stars mumutambo wezvikwata zviviri izvi izvo zviri kutungamira pari zvino.	https://www.kwayedza.co.zw/chabvondoka-kudivision-one/
sports	‘Zimbabwe ine mukana wekuenda kuWC’	  SHASHA yakambonetsa munhabvu – Carlos ‘Murehwa’ Max – anoti anoshuvira kuona maWarriors achimbotambawo kumutambo weFIFA World Cup uye hakuna chinotadzisa chikwata ichi kuenda kumakwishu aya sezvo chizere nevatambi vanotamba nhabvu inonwisa mvura kunyika dzinosanganisira dziri kuEurope.   Apo mutambo World Cup uri kuenderera mberi kuQatar, Africa iri kumirirwa nenyika shanu dzinoti Senegal, Ghana, Tunisia, Morocco neCameroon.   Murehwa, uyo akambotambira maWarriors, anoti hakuna chinotadzisa chikwata chenyika ichi kuenda kuWorld Cup asi hunge kana zvinhu zvose zvakarongeka.   “Iye zvino senyika takakomborerwa kuti tine vatambi vakawanda vari kutambira nhabvu yavo kuEurope muzvikwata zvikuru saka kana tikarongeka tinoenda kuWorld Cup.   “Chiremerera chikuru kuona nyika yedu ichitamba kuWorld Cup, todawo kuiona iriko saka zvinoda mushandirapamwe kuti zvigokwanisika kuitika.   “Asi chekutanga ndechekuti ngatirwise zvirango zvatakatemerwa neFIFA neCAF zvibviswe tibve tatotanga gadziriro dzemutambo unotevera wa2026. Gadziriro dzinotanga izvezvi,” anodaro Murehwa.   Munhoroondo yenhabvu yeZimbabwe, maWarriors haasati ambobudirira kuenda kuWorld Cup kunyangwe zvazvo akapotsa nepadiki panguva yaairairidzwa naReinhard Fabisch apo akatadziswa nemutambo mumwe chete paakazokundwa neCameroon.   Pachapera mutambo weWorld Cup kuQatar, ndipo panobva patotanga gadziriro dzemutambo we2026 FIFA World Cup iyo icharongwa nenyika nhatu dzinoti United States of America, Mexico neCanada.    Carlos Max apo aitambira chikwata chenyika chemaWarriors   Zvakadaro, Murehwa – uyo akambotambira zvikwata zvenhabvu zvinosanganisira CAPS United, Dynamos neArcadia United – vazhinji havazive kuti zita rake remadunhurirwa iri rakatangira kupi.   Anoti zita iri akaripihwa nevatsigiri vechikwata cheCAPS United panguva iyo aitambira Green Machine.   Anoti iye nevamwe vemuchikwata chake vaitamba nhabvu zvainwisa mvura zvakaona vachipihwa mazita emadunhurirwa nevatsigiri senzira yekuvarumbidza.   “Ndichiri kuCAPS United, kana waitamba nhabvu zvinonwisa mvura, vatsigiri vaikupa zita remadunhurirwa. Ini ndakazoona ndakushevedzwa kunzi Murehwa, ndikangozvigamuchira.   “Taive nevamwe vatambi vakaita saJoel Shacky Tauro akasvika pakushevedzwa kunzi Mr Goals nekuti ainwisa zvaidakadza, vamwe vakaita saNever Chiku ainzi Maswera sei kuchiti Joel Shambo ainzi Headmaster,” anodaro Murehwa.	https://www.kwayedza.co.zw/zimbabwe-ine-mukana-wekuenda-kuwc/
sports	‘Ndamirira Ambunda’	SHASHA yetsiva Tinashe “Chairman” Mwadziwana anoti zvishuvo zvemwoyo zvake zvave kuzadzikiswa apo achasangana nemutambi wekuNamibia, Paulus “The Rock” Ambunda, pazuva rekupemberera Zimbabwe kuwana kuzvitonga kuzere.   Mwedzi yadarika, Kwayedza yakaita hurukuro naMwadziwana achiti anoshuvira kumbosangana naAmbunda uyo waanoti anotamba tsiva yepamusoro yaanoyemura zvikuru.   Mwadziwana anoti izvi ndizvo zvakazotuma mamwe mapuromota kuti abatane aronge mutambo uyu uchamuona achisangana naAmbunda musi wa18 Kubvumbi kuMbare Netball Complex vachirwira bhande reWorld Africa Boxing Association Super Bantamweight World Title.   “Ndiri kunzwa manyuku-nyuku zvikuru nekuti mutambo wandainge ndakamirira hupenyu hwangu wazouya manje. Paulus Ambunda mutambi mukuru wetsiva muAfrica muno.   “Uyu mutambo wandaigara ndichingoshuvira uye ndinotarisira kuti ndikauhwina uchandisvitsa pane rimwe danho hombe chairo,” anodaro Mwadziwana.   Maneja wake, Clyde Musonda anoti gadziriro dzemutambo uyu dzave padanho repamusoro.   “Chairman makore adarika ndiye mumwe wevatambi vetsiva vemuno vange vachidadisa uye tinofara nekusimukira kwaari kuita.  Musi wa18 Kubvumbi, achasangana naAmbunda kuMbare Netball Complex uko kunobva Chairman saka tinoziva kuti chaunga chichauya kuzopemberera mwana wacho wemuMbare,” anodaro Musonda.   Mwadziwana kusvika parizvino arwa mitambo 30 ndokuhwina 18, akakundwa mimwe 12 yacho.   Ambunda arwawo mitambo 30 ndokuhwina 27, ndokukundwa mitatu chete.	https://www.kwayedza.co.zw/ndamirira-ambunda/
sports	Hatizivi pachadzoka nhabvu: PSL	  SANGANO rePremier Soccer League (PSL) rinoti harizive kuti nhabvu yemuno ichatanga kutambwa rinhi sezvo pari zvino vari kumbotevedzera mitemo yakatarwa neHurumende yekurwisa kupararira kwechirwere cheCovid-19.   Kubva pakambomiswa mitambo yose munyika muno muna Kurume gore radarika apo pakatanga kunyuka denda reCovid-19, hakuna kuzombobvira kwatambwa mitambo yePSL.   Muhurukuro neKwayedza, chamangwiza wePSL – Kennedy ‘Kenny’ Ndebele – anoti pari zvino havasi kumbofunga pamusoro pekuti nhabvu ichadzoka rinhi sezvo nyika iri mushishi yekurwisa kupararira kwechirwere ichi.   “Tiri kutevedzera mitemo yeHurumende iri kukurudzira veruzhinji kuti vagare kudzimba,  takanzi tishandire kumba saka iye zvino takagara kumba uye tiri kushandira kudzimba dzedu.   “Nyika iye zvino iri palockdown, danho iro rakatorwa neHurumende kuti denda reCovid-19 risarambe richipararira. Saka isu tiri kutevedzera mutemo weHurumende.    Nguva ino, nyaya yekuchengetedza hupenyu hwevanhu yakakosha zvikuru,” anodaro Ndebele.   Kubva pakanyuka chirwere cheCovid-19 gore rapera, kune dzimwe nyika dzakadai seSouth Africa, Zambia neTanzania nhabvu yakadzoka ikatanga kutambwa munhandare dzisina vatsigiri nechinangwa chekudzivirira kupararira kwedenda iri.   KuTanzania nhabvu ichiri kutambwa pamberi pevatsigiri uye nguva pfupi yadarika chikwata cheFC Platinum chakasangana necheSimba Sports Club kunyika iyi mumutambo weCAF Champions League qualifiers.   Gore radarika, zvikwata zvinokwikwidza muPSL zvakange zvambopihwa mvumo yekutanga kuita gadziriro dzazvo.   Izvi zvakaona chikwata chemaWarriors – icho pari zvino chiri kuCameroon uko chiri kukwikwidza mumutambo eCHAN – chiita gadziriro kuburikidza nekutamba mitambo yehushamwari nezvikwata zvemuno.   Mitambo iyi ndiyo yakashandiswa nemurairidzi wemaWarriors, Zdravko ‘Loga’ Logarusic, kusarudza vatambi vekuti vazopinda muchikwata chekuenda nacho kuCHAN.	https://www.kwayedza.co.zw/hatizivi-pachadzoka-nhabvu-psl/
sports	Haye osendeka tsiva	(37) ari kutarisirwa kusendeka magirovhosi ake etsiva izvo zvichamuona achizorora kubva mumutambo uyo waatamba kwemakore anodarika 16. Izvi zvinotevera mashoko ange achibva kuruzhinji ekuti shasha iyi ngaichisiya tsiva.Haye akataura padandemutande reTwitter svondo rino kuti ramagwana rake acharizivisa nekuchimbidza uye SportsMail iri kuziva kuti akaronga kuti achisiya mutambo uyu zvichitevera kukundwa kwaakaitwa kaviri kakatevedzana naTony Bellew.   Vazhinji vanoti shasha iyi yaifanirwa kuve yakasiya tsiva paakakundwa naBellew pekutanga gore radarika, apo paakakuvara gumbo rake, uye kuzorikitwa kwaakaitwa zvakare mwedzi uno ndiko kwave kumutuma kuti achisiya mutambo uyu izvo zvakarakidza kuti haasisiriye mutambi waaive kare apo akahwina bhande reWBA heavyweight mugore ra2009.   Mabhande aakahwina mumakore masere ekutanga mumutambo uyu acharangarirwa zvikuru mumakore anotevera sezvo Haye akave mumwe wevatambi vetsiva vepamusoro kwemakore akawanda. Asi anoteverwa nenyaya dzakawanda dzinosvibisa zita rake kubva pakunyepera kutyoka chigumwe zvichitevera kukundwa kwaakaitwa naWladimir Klitschko uye kurwa naDereck Chisora pamberi pevatori venhau (press conference) zvichitevera kukundwa kwakaitwa Chisora naVitali Klitschko mugore ra2019. – SportsMail boxing	https://www.kwayedza.co.zw/haye-osendeka-tsiva/
sports	‘Fifa yativhiringa’	   MUBATI wepagedhi wemaWarriors neMichigan Stars yekuUnited States of America – Tatenda ‘Marshall’ Mkuruva – ari kutsutsumwa kuti zvirango zvakatemerwa Zimbabwe neFifa zvadzosera kumashure zvakanyanya kusimukira kwevatambi vechidiki.   Achinyora papeji rake reFacebook, Mkuruva anoti vatambi venhabvu vechidiki vakawanda vane chido chekusimudzira matarenda avo kuburikidza nekuwaniswa mikana yekunotambira kunze kwenyika kumaligi akaita sekuEurope nekuAmerica asi izvi hazvisi kukwanisika pari zvino nekuda kwezvirango zvakatemerwa Zimbabwe neFifa.   Mkuruva anoti yave nguva yekuti hutungamiri hwenhabvu nevese vane chekuita nenyaya iyi vagare pasi vataurirane kuti mamiriro ezvinhu aya agadziriswe.   “Vatambi venhabvu vari kurasikirwa nenguva nemikana yekuti vaonekwe pasi rese kuti vafambire mberi mumutambo uyu.   “Senyika, tinosvika kure sei munyaya dzenhabvu kana remangwana revechidiki riri kukanganisika nezvinhu zvinogona kugadzirisika nyore?” anodaro Mkuruva.   Zimbabwe pari zvino haisi kukwanisa kukwikwidza mumitambo yenhabvu nedzimwe nyika nekuda kwezvirango zvayakatemerwa neFifa pamwe neCAF.   Izvi zvinotevera kudzingwa basa kwakaitwa mutungamiriri weZifa, Felton Kamambo, pamwe chete nebhodhi raaitungamira neSports and Recreation Commission (SRC) vachipomerwa mhosva yekusaita basa ravo nemazvo.   Kamambo akabva atsiviwa naGift Banda uyo aive mutevedzeri wake asi ainge ambomiswa basa zvakare naKamambo.   Muhurukuro neKwayedza nguva pfupi yadarika, Banda anoti bhodhi ravo rine chivimbo chikuru chekuti zvirango zvakatemerwa Zimbabwe neFifa pamwe chete neCAF zvichabviswa.   Anoti pari zvino vari pakati pekuita hurukuro nemasangano maviri aya vachionesana gwara rekufamba naro.   Banda anotiwo zvirango izvi zviri kuvapa mukana wekugadzirisa zvinhu zvakawanda zvainge zvakakanganisika munhabvu yemuno, kusanganisira nhandare idzo dzinofanirwa kuvandudzwa kuti dzisvike padanho rinotenderwa kuti dzigotambirwa mitambo mikuru.   “Hakuna nyika inopihwa zvirango zvoramba zviripo, zvinotobva chete.   Saka isu neFifa neCAF tiri kuita hurukuro uye ticharamba tichiita hurukuro tichionesana navo patinenge tasvika panyaya iri kunetsa munhabvu yedu yemuno.   “Zvirango izvi zvatipawo mukana wekuti tigadzirise zvange zvakakanganisika zvakawanda munhabvu yedu,” anodaro Banda.	https://www.kwayedza.co.zw/fifa-yativhiringa/
sports	Vatsigiri vemaWarriors Vofara neGadziriro yeMakwikwi eAfrica Nations Cup	Chikwata chemaWarriors chiri kuratiza kuti chiri munzira yakajeka apo chakananga kumakwikwi e2017 Africa Cup of Nations. Chikwata ichi nezuro chakadambura maTaifa Stars ekuTanzania 3-0 mumutambo wekuenzana masimba, izvo zvirikugutsa veruzhinji kuti maWarriors achanokwikwidza zvine mutsindo kuAFCON. Vanhu havana kuuya kunhandare sezvaitarisirwa asi vashoma vacho vaivemo vakanakidzwa nematambiro echikwata chavo icho chakawana zvibodzwa kubva kuna Knowledge Musona, Nyasha Mushekwi pamwe naMathew Rusike. Zvakabuda pamutabo uyu zvakakosha kumaWarriors kwete mugadziriro yavo yeNations Cup chete asi muma Fifa World rankings zvekare sezvo veFifa vanoshandisa mitambo yakadai kugadzira mamiriro ezvikwata muhurongwa hwepasi rese. Mutsigiri weDynamos VaObert Masvotore vanoti zvakaitika neTanzania zvinobatsira kutyisidzira zvikwata zvanga zvichitarisira Zimbabwe pasi kuma Africa Cup of Nations vachiwedzera ivo kuti ikozvino Zimbabwe iri kuenda kuGabon iinechiremera. Aimbotambira maWarriors neCaps United Alois Bunjira anoti kukunda kwemaWarriors zvinhu zvinofadza zvikuru achiti ivo semaonero ake tarenda rakazara muchikwata chenyika ichi. Mutsigiri weCaps United VaShingirai Mthombeni varikudada nemaitiro emaWarriors vachiti ivo dai varamba vakadai kusvikira pachapera maAfrica Cup of Nations finals. Mutambo weTanzania wauya svondo rimwechete maWarriors achangobva kukunda Zambia 1-0. Asi Bunjira anoti pachine zviviri kana zvitatu zvinoda kugadziriswa maWarriors asati ave kurota zvekutora mukombe wemuAfrica. Pamusoro pevatambi vakabva kunze kwenyika, murairidzi wemaWarriors Kalisto Pasuwa akashandisawo vatambi vanotambira zvikwata zvemuno vakaita saHardlife Zvirekwi weCaps United, Teenage Hadebe weChicken Inn pamwe na Tatenda Mukuruva weDynamos, avo arikuongorora kuti angaende navo here kuma fainari. Pasuwa anoti ari kuda mimwe mitambo miviri kana mitatu yekuedzana masimba kuti akwanise kugadzira chikwata chakasimba icho achaenda nacho kuGabon. Mutungamiri weZifa VaPhillip Chiyangwa vakavimbisa mitambo nezvikwata zvine mukurumbira muAfrica zvakaita seEgypt neIvory Coast maWarriors asati asimuka kuenda kumaAfrica Cup of Nations. Asi vatsigiri venhabvu vanoti zveZIFA kutenda maruva wadya chakata. 	https://www.voashona.com/a/zimbabwe-matongerwo-enyika/3595277.html
sports	Makuwerere muPremier Soccer League Apo Mitambo Yosvika kwaMvura Yacheka Makumbo	Zvikwata zviri pamusoro pegungano reCastle Lager Premier Soccer League zvatarisana nemitambo yakaoma mukupera kwesvondo. Zvikwata zvitatu zviri kurwira mukombe weCastle Lager Premier Soccer League, FC Platinum, Caps United ne Highlanders zviri panguva yakaoma apo zviri kusangana kunze kwemusha nezvikwata zvakaomerwa mumakundano aya. FC Platinum iyo iri kutungamira makundano ezvikwata gumi nezvitanhatu aya, yakananga kuRufaro Stadium uko irikusangana nechikwata chaMoses Chunga icho chine chinangwa chekupedza chiri pazvikwata zvisere zvinenge zviri pamusoro mukupera kwemwaka. Chunga naNorman Mapeza uyo anorairidza Kugona Kunenge Kudada vakatamba vese muchikwata chemaWarriors asi vanga vasati vawana mukana wekuratidzana masimba avo muhurairidzi. Aimbotambira chikwata cheCaps United Charles Manjera anoti mutambo uyu wakabaka moto zvekuti wakaoma kudoma chikwata chinokunda. Manjera anoti semaonero ake mutambo uyu unoita mangange. Asi chikwata chakanyanyoomerwa nemutambo iCaps United. Makepekepe, iyo yakasiiwa nepoindi imwechete neFC Platinum yakananga kuBeitbridge uko irikusangana neBorder Strikers. Border Strikers ndiyo iri pasi pasi mumakundano aya asi zvikwata zviri kurwira hupenyu hwazvo zvinonetsa kukunda. Border Strikers ine murairidzi mutsva Luke Masomere uyo asati akunda mumitambo miviri iyo atamba zvekuti arikutarisira kukunda mumutambo wake wekutanga pamusha muDubulavadzimu Stadium. Muongorori wezvemutambo wenhabvu VaSilas Mukonoweshuro vanoti Caps United innge yaita raki ikakwanisa kudzoka nepoindi kuBorder. Highlanders irikubudawo muBulawayo asi yakananga padyo nepamba muGweru umo iri kutamba neChapungu muAscot Stadium. Panowanzotamba zvikwata izvi zvinowanzoita mangange asi kwete ikozvino apo Highlanders yakatarisana nemukombe, Chapungu yacho ichirwira kuramba iri muPremier League. Mimwe mitambo iriko yakamira seizvi  Mugovera Ngezi v Tsholotsho - Baobab ZPC Kariba v Triangle - Nyamhunga How Mine v Mutare City- Luveve  Svondo  Bulawayo City v Chicken inn- Barbourfields Mabhiza Mujaho mukuru wekutanga kwemwaka 2016/2017 weZimbabwe National Army Charity Shield uriko neMugovera muBorrowdale Race Course uiine mabhiza masere. Bhiza rirkutarisirwa kutora mukombe uyu ndeiro rinobva kuSouth Africa Eurakilon asi richiraridzwa nemurairidzi wemuno Gokhan Terzi. Mutasvi wemabhiza VaTapuwa Manxusa vanoti Eurakilon rinotora mukombe. Mamwe mabhiza angangorwisa zvine mutsindo anosanganisa Approval Rating, Newton Power na The Mutineer. Asi zvasaririra kune avo vanobheja kuti vaone kuti vanokanda mari yavo pabhiza ripi. Cricket Zvichakadaro, aimbove kaputeni wechikwata chenyika cheZimbabwe Heath Streak ndiye adomwa kuita murairidzi mutsva wechikwata chenyika checricket chemaChevrons. Mashoko ari kufamba asina kutsinhirwa ari kuti Streak akapihwa basa iri neChishanu mushure mekutambura kwechikwata chenyika kwenguva yakareba. Streak uyo aimbove mutungamiri wevatambi anoziva vatambi vemuno uyezve nematambiro avo zvekuti anokwanisa kusimudzira matambiro echikwata ichi. Streak anobva abatana naTatenda Taibu uyo akambotamba naye muhurongwa hwevarairidzi muchikwata ichi. Taibu achangopihwa basa rehumaneja. Streak ndiye anofungidzirwa kuti akakunda vamwe vaidawp basa iri vanoti Andy Blignaut, Peter Kirsten uye Justine Summons. Izvi zvinotevera kudzingwa basa kwaDav Whatmore muna Chikumi.	https://www.voashona.com/a/zimbabwe-mitambo/3541537.html
sports	Ndichiri kuzvinzwa: Duduza ‘. . . makore handiwo anotamba nhabvu’	KAPUTENI weDynamos FC – Edward “Duduza” Sadomba – anoti makore handiwo anotamba nhabvu uye mwaka uno anoda kurakidza nyika yose kuti tarenda richirimo maari.   Duduza – uyo ane makore 35 okuberekwa – akakatyamadza vatsigiri venhabvu apo akazivisa kuti ave kudzoka kuzotambira DeMbare mushure mekunge apedza makore anodarika 10 achitamba bhora kunyika dzakasiyana dzinosanganisira Mozambique, Sudan, United Arab Emirates neLibya uko akakwanisa kuwana ruzivo rwakadzama rwemutambo uyu.   Achitaura neKwayedza pamusoro pekudzoka kwake kuDeMbare svondo rino, Duduza anoti makore handiwo  anotamba nhabvu.   Anoti mukana waakapihwa kuDynamos achaushandisa kurakidza vatsigiri venhabvu zvaaiita makore ese achitambira kunze kwenyika.   “Nhabvu haitambwe nemakore, tarisai vatambi vakaita saGianluigi Buffon weItaly ane makore 41 ekuberekwa asi nanhasi achiri kudhonza chete. Ini ndichiri kunzwa sekamwana kadiki uye ndiri kunzwa kuti zvichirimo.   “Zvinongodiwa kugona kuzvibata zvakanaka chete,” anodaro.   Chero zvazvo vatambi venhabvu makore ano kana vave nemakore 35 ekuberekwa vanenge vave kutarisirwa kunzi ndiyo nguva yavanosendeka shangu dzangu dzavo, Duduza anoti makumbo ake haasati aneta uye haazive kuti achazorega rinhi kutamba mutambo uyu.   “Chokwadi ndechekuti muviri wangu hausati waneta uye ndikatamba zvakanaka mwaka uno ndinofunga kuti ndinogona kuramba ndichidhonza kwemakore akawanda.   “Chikuru ndechekuti ndigadzirire zvakasimba kuti varairidzi vangu vandipe mukana wekuramba ndichitamba masvondo ese,” anodaro.   Svondo radarika, Duduza akarakidza kuti zvekutamba nhabvu hazvisati zvapera apo akanwisa mumutambo weCharity Challenge Cup pakati peDynamos neCAPS UNITED wakatambirwa kunhandare yeNational Sports Stadium. Mumutambo uyu, DeMbare yakahwinha 2-0.   Akapedza mutambo wose achitemesa musoro vatambi veKepekepe izvo zvakarumbidzwa nevatsigiri vazhinji venhabvu vaimuona kekutanga achitambira DeMbare zvichitevera kudzoka kwaaita.   Duduza – uyo aive kuNorth Africa uko aitambira nhabvu kuzvikwata zvinosanganisira Al Hilal, Al Ahly nezvimwe –  anoti anoda kusimudzira vechidiki kuti vagosvika padanho raakasvika uye vagorarama hupenyu hwaari kurarama kuburikidza nenhabvu.   “Chandakaona mukufamba kwangu kwese kwandakaita nenhabvu ndechekuti kunze uko vanokoshesa mutambo uyu uye vanokoshesa basa ravo. Kana nguva yenhabvu yasvika vanoita zvenhabvu zvavanenge vachibhadharirwa kunzi vaite, havaite zvekutamba vanoita basa nemazvo.   “Ndinoda kupa ruzivo urwu kuvanin’ina vangu kuDynamos kuti vazive kuti kana vachida kusvika padanho randasvika vanotofanirwa kuzvishandira uye vashande nesimba,” anodaro.   Panguva yaaive kunze kwenyika, Duduza akambowana mukana wekutambira chikwata chemaWarriors asi haana kuzokwanisa kuenda kumitambo mikuru yakaita seAfrica Cup of Nations.   Anoti kudzoka kwake kuDynamos achashanda nesimba uye orakidza murairidzi wemaWarriors – Sunday ‘Mhofu’ Chidzambwa – kuti chipo chichiripo kuti agoshevedzwa muchikwata chichaenda kunokwikwidza kumakwishu eAfrica Cup of Nations kuEgypt.   Duduza ari kuedza kutevera matsimba evatambi vakaita saRoger Milla wekuCameroon uyo akanomirira nyika yake kumutambo weFIFA World Cup 1994 ave nemakore 42 ekuberekwa uye naEl Hadary wekuEgypt akakwanisawo kutambira nyika yake kumutambo we2018 World Cup kuRussia ane makore 45 ekuberekwa.   “Hapana mutambi wenhabvu asingade kumirira nyika yake, ini mukana uyu ukauya ndigafare chaizvo.   “Kana tikabudirira kuenda kumutambo weAfcon, ndingafare chaizvo kana ndikapihwa mukana naMhofu wekumirira nyika yangu,” anodaro Duduza.	https://www.kwayedza.co.zw/ndichiri-kuzvinzwa-duduza-makore-handiwo-anotamba-nhabvu/
sports	Muchatiguta muPSL: Balakasi	   MUTAMBI weSimba Bhora – Tinashe Balakasi – oyambira zvikwata zvemuPremier Soccer League kuti zvichavaguta mwaka unotevera zvichitevera kupinda kwavakaita muPSL.   Balakasi, mwaka uchangopera weRuyamuro Northern Region Division One, akanwisa ka29 ndokunyora nhoroondo yekunwisa kanodarika ka20 mumwaka mumwe chete.   MuCastle Premiership, pave nemwaka yakawanda pachishaya mutambi anokwanisa kunwisa kanodarika ka20 mwaka mumwe chete izvo zvakapedzisira kuitwa naNorman Maroto mugore ra2010 apo aitambira Gunners FC.   Muhurukuro neKwayedza, Balakasi anotsidza kuti mwaka wa2023, uyo uchange uri wekutanga weSimba Bhora muPSL, zvikwata zvizhinji zvichamuguta sezvo achange achipisa sezvaaiita muNorthern Region.   “Gore rinotevera, ndichange ndichitokwikwidza nevamwe vatambi ndichivarakidza kuti ndinotonwisa sezvavanotoita uye ndinogona kutovadarika.   “Ndinoda kuvarakidza kuti ndiri mutambi wepamusoro saivo,” anodaro.   Mutambi uyu asati aenda kuSimba Bhora, akambotambira muPSL kuzvikwata zvinoti Harare City neCAPS United.   Panguva iyi, akangokwanisa kunwisa kana chete paaitambira zvikwata izvi.   Anoti haana kutamba zvinonwisa mvura apo akambotambira muPSL nekuti aisanyatsowana mikana yekutamba kuzvikwata izvi.   “Pandakambotambira muPSL ndaisanyatsowana mikana yakakwana saka handina kunyatsotamba zvinonwisa mvura. Asi, iye zvino ndadzoka nechikwata chinovimba neni nekudaro ndicharakidza zvikwata zvese chipo changu uye ndinoda kunyora imwe nhoroondo,” anodaro.   Balakasi anoti mumakore maviri anotevera, anoshuvira kunge ave kutambira nhabvu yake kunze kwenyika. Anoti mwaka unotevera achashanda nesimba kuitira kuti azoshevedzwa kuzotambira chikwata chenyika asi hunge kana zvirango zvakatemerwa Zimbabwe neFIFA zvabviswa.   “Mutambi wese wenhabvu shuviro yake kutambira kunze kwenyika uye kutambira nyika yake. Saka iniwo ndinotarisira kuti mumakore maviri anotevera, ndinge ndave kutambirawo kunze kwenyika. Ndinoda kutanga kutambira kuSouth Africa uye ndinovimba ndikashanda nesimba zvinoitawo kuti ndigoshevedzwa kuzotambira nyika yangu.   “Izvezvi nekuda kwezvirango zviripo ndinoziva kuti nyika yedu haisi kutamba nhabvu nezvikwata zvekunze. Asi kushanda nesimba kwakanaka nekuti kunoita kuti ndigare ndichitariswa nevarairidzi venyika kuitira panozobviswa zvirango ndinogona kuwanawo mukana,” anodaro Balakasi.   Zvakadaro, Simba Bhora iri mushishi kuita gadziriro yekusangana neGolden Eagles mufainari yeAxis Solutions Super 8 Tournament ichatambwa musi wa22 Gumiguru kuRufaro Stadium.   Vaimbi vanoti Sulumani Chimbetu naBaba Harare vanotarisirwa kuzoridza pamutambo uyu vachivaraidza vatsigiri venhabvu.	https://www.kwayedza.co.zw/muchatiguta-mupsl-balakasi/
sports	Chess yotambwa padandemudande	  VATAMBI vechess vemuno vakaremara mitezo vachakwikwidza mumutambo wavo wekutanga weInternational Chess Federation Online Olympiad vachitamba kuburikidza nedandemudande (online).   Mitambo yechess haina kumbobvira yakanganiswa nekumiswa kwakamboitwa mimwe mitambo pasi rose senzira yekudzivirira kupararira kweCovid-19.   Sangano reWorld Chess Federation rakatanga kufambidzana nenguva kare izvo zvakaona mitambo ichitambwa kuburikidza nedandemutande.   Mutambo uyu uchatanga musi wa27 Mbudzi uye uchatambwa kwemasvondo matatu.   Zvikwata zvichakwikwidza mumutambo uyu zvichabva muAfrica, Europe, Asia nekuAmerica.   Zimbabwe ichange ichimirirwa nevatambi vana vanoti Tapiwa Gora, Chikafu Onai, Natasha Shonhiwa naTafadzwa Mashonganyika.   Mutauriri weZimbabwe Chess Federation, Thabo Elisha anoti mutambo uyu wakakosha zvikuru kune vatambi vemuno sezvo uchavabatsira nekuvawanisa mikana yakasiyana.   MuAfrica, Zimbabwe iri muboka rinonzi Zone 4.5 umo mune zvikwata zvakawanda asi kubva muboka iri nyika ino neZambia chete ndizvo zvakakwanisa kubudirira kuti zvigokwikwidza mumitambo iyi.   “Tiri kutarisira zvikuru kuti vatambi vedu vagokwikwidza mumitambo iyi uye tinoda chaizvo kuti vagohwina.   “Chess yange ichingotambwa zvayo, haina kunyanyokanganiswa nekuda kwelockdown sezvo taikwidza padandemutande nekudaro mutambo uyu uchatotambirwa padandemutande. Ndizvo zvakanakira chess nekuti mumwe anotambira ari kunyika yake mumwe ari kwaari, hapana chikonzero chekuti musangane sezvinoitwa mune mimwe mitambo,” anodaro Elisha.   Vatambi vemuno vachange vachitambira vari pamahofisi eZimbabwe Chess Federation ayo ari paJoina City muguta reHarare.   Shasha dzichahwina pamutambo uyu dzichawana  menduru nemimwe mibairo yakasiyana.	https://www.kwayedza.co.zw/chess-yotambwa-padandemudande/
sports	Covid-19 yanyuka muzvikwata zvePSL	  PREMIER Soccer League yazivisa kuti Covid-19 yanyuka muzvimwe zvikwata zvayo.   Muchinyorwa chabva kumutauriri wePSL, Kudzai Bare, anoti vagashira mashoko anoti chirwere ichi chanyuka muzvikwata zvakasiyana naizvozvo vari kushanda nemachiremba kuti vagodzivirira kupararira kwacho.   “Tagashira mashoko anoti denda reCovid-19 ranyuka muzvikwata zvedu.   “Kutaura kuno tiri kushanda nenyanzvi dzezveutano nekomiti PSL Sport Medicine nemamwe mapoka kuedza kuona kuti tadzivirira kupararira kwedenda iri.   “Tinokurudzira zvikwata zvose kuti zvitevedzere matanho ose ane chekuita nekudzivirira kupararira kwedenda iri,” anodaro Bare.   Zvakawanda zviri kutevera.	https://www.kwayedza.co.zw/covid-19-yanyuka-muzvikwata-zvepsl/
sports	MaChevrons hutu kuAustralia	   CHIKWATA chenyika checricket chemaChevrons chakaenda kuAustralia uko chichabandana nemaAussies mumitambo mitatu yeOne Day International yeSuper League yekurwira kuenda kuInternational Cricket Council (ICC) World Cup India 2023.   Zvichitevera kupera kwakaita mutambo wemaChevrons neIndia weODI uyo chikwata chemuno chakakundwa “whitewash”, akabva atonanga kuAustralia kunorwira zvibodzwa zvekuenda kuWorld Cup.   MaChevrons neAustralia achatamba mitambo mitatu kutanga nemusi weSvondo apo wechipiri uchizotambwa svondo rinotevera musi weChitatu uye wekupedzisira uchatambwa musi wa3 Gunyana.   Muchinyorwa chakabva kuZimbabwe Cricket (ZC), mukushi wemashoko weZC, Darlington Majonga anoti mutambo uyu wakakosha zvikuru kumaChevrons.   Anoti kana chikwata chenyika chakahwinha mutambo uyu zvibodzwa zvavo zvinoramba zvichiwedzera izvo zvinozovabatsira kubudirira murwendo rwekuenda kuWorld Cup vasingazotambiswe mimwe mitambo.   “Mutambo uyu ndewezvikwata 13 wekurwira kuenda kuICC Men’s Cricket World Cup 2023 iyo ichatambirwa kuIndia,” anodaro.   Chikwata chenyika ichi chakaenda nemutambi wacho Blessing Muzarabani uyo akakundikana kutamba neIndia sezvo ainge akakuvara.   Zvisinei, maChevrons achange asina vamwe vatambi vakakosha vanosanganisira Craig Ervine, Tendai Chatara, Wellington Masakadza naMilton Shumba.    Lady Chevrons   Kuchitiwo nerimwe divi, chikwata chemaLady Chevrons chiri kusangana necheSouth Africa cheEmerging Women Team apo chiri kuita gadziriro dzekuenda kuUnited Arab Emirates kumitambo yekurwira kuenda kuICC Women’s T20 World Cup.   ZC yakaumba chikwata chevatambi 15 avo yakatakura kuenda navo kuSouth Africa.   MaLady Chevrons neSouth Africa vachasangana muzuva anoti 28, 29, 31 Nyamavhuvhu uye 2 na3 Gunyana.	https://www.kwayedza.co.zw/machevrons-hutu-kuaustralia/
sports	MaChevrons osangana neIreland	   CHIKWATA chenyika checricket chemaChevrons chichatanga goredzva ra2023 nekusangana neIreland mumitambo mitanhatu inoti mitatu yeOne Day International (ODI) nemimwe mitatu zvakare yeTwenty20 International Games (T20).   Zvichitevera kudzoka kwakaita maChevrons kubva kuAustralia nguva yadarika kuWorld Cup uko akadadisa nekusvika kuSuper 12, uyu ndiwo uchaita mutambo wavo wekutanga gore rinotevera.   Zimbabwe Cricket yakazivisa kuti mitambo yemaChevrons neIreland yese yeODI neT20 ichatambirwa kunhandare yeHarare Sports Club.   Zvikwata zviviri izvi zvichitanga kubandana mumitambo yeT20 mazuva anoti 12, 14 na15 Ndira. Mitambo yeT20 painongopera, yeODI inobva yatanga uye ichatambwa nemusi wa18, 20 na23 Ndira.   Chikwata chaDave Houghton ichi chiri kutarisira kutanga goredzva nekuhwina mutambo uyu sezvo kubva pakadzoka murairidzi uyu, chakatanga kutamba cricket inonwisa mvura.	https://www.kwayedza.co.zw/machevrons-osangana-neireland/
sports	Zemura akatamba, Bournemouth ikahwinha	  MUTAMBI wemaWarriors, Jordan Zemura, akatambira chikwata chake cheAFC Bournemouth svondo richangodarika apo chakabva kumashure ndokukunda cheNottingham Forest 3-2.   Zemura akatanga arimo mumutambo uyu asi akazoburitswa pakapera chikamu chekutanga chemutambo uyu, apo vainge vakakundwa 2-0. Muchikamu chechipiri (second half), Bournemouth yakaburitsa Zemura ndokupinza Ryan Fredericks ndokurwa kusvika vahwina 3-2.   Uyu wange uri mutambo wechipiri watambwa neBournemouth zvichitevera kudzingwa basa kwakaitwa Scott Parker svondo radarika mushure mekunge chadashurwa 9-0 neLiverpool.   Mumutambo wekutanga wakatambwa neBournemouth Parker adzingwa, yakaita mangange 0-0 neWolverhampton Wanderers uye mutambo uyu, Zemura akatamba maminitsi 69 akazotsiviwa zvekare naFredericks.   Tichitarisa vamwe vatambi vemaWarriors vakatamba svondo radarika kuzvikwata zvavo kuEurope, muEngland Division One Brendan Galloway akatambira chikwata chake chePlymouth Argyle apo chakakunda cheDerby County 3-2.   Kuchitiwo muchinda Marshall Munetsi akatamba mutambo wose apo chikwata chake cheStade deReims chakaita mangange 1-1 necheLens mumutambo weLigue 1 kuFrance.	https://www.kwayedza.co.zw/zemura-akatamba-bournemouth-ikahwinha/
sports	Zimbabwe Yodzoka kuMaOlympics Ari Maoko Chete	Team Zimbabwe irikudzoka kumba isina chayakabata kubva kuma 2016 Olympic Games. Vamhanyi vatatu vanga vasara vakaremerwa nerwendo mushure mekutadza kupinda kana pavamhanyi gumi vekutanga mumwe wavo akatadza kupedza nzendo yemarathon. Partson Ndlovu akapedza ari pachinhanho chemakumi mana nemumwe, achiteverwa naCuthbert Nyasango uyo aive pachinzvimbo chemakumi mashanu nemasere. Wirimai Juwao akatadza kupedza mujawo uhu. Apo Ndlovu ari kudzokera kuAmerica uko anogara, Nyasango naJuwao vakananga kumba kuzosangana nevamwe vatambi gumi vaive kuma Olympics pamwe nemaMighty Warriors avo vakakundikanawo kuwana menduru zvikuru pamwedzi uyo kwaive nemakundano aya. Kunyange hazvo Kirsty Coventry akasvika mufainari yemakwikwi ake, vamwe vese vakarohwa munharaunda yekutanga zvinoratidza kuti ramangwana remitambo reZimbabwe rine rima. Zvakamira zvakadai. Shasha yakabuda zvine mutsinde pama Olympic Games ndi Usain Bolt wekuJamaiaca uyo akatora menduru nhatu dzegoridhe mu100 metres, 200 metres pamwe ne 4 x 100 metres. Aya ave maOlympics matatu akateverana Bolt achitora menduru nhatu pamakundano ega ega. Asi mutinhwini wekuAmerica, Michael Phelps akapinda munhoroondo semutambi akatora menduru dzakawanda mumakwikwi emaOlympics. Totarisa nyaya dzenhabvu. Vatsigiri veDynamos vakave nemufaro neSvondo apo chikwata chavo chakatamba zvinodaadza ndokurova Harare City 2-1. Dembare yaifanira kuve yakabuda nezvibodzwa zvakawandisa dai yakashandisa mikana yavakawana. Pakapera nhabvu, nyaya dzaitaurwa ndedzematambiro aive aita chikwata kwete kuti murairidzi ngaeende serwange rwave rwiyo mazuva apera. Murairidzi weDynamos Lloyd Mutasa anoti ari kufara zvikuru nekukunda kwavakaita asi achiwedzera kuti vane mutoro wakaoma kumberi. Anoti vakomana vake vese vanga vaine shungu dzekuda kukunda ndosaka izvi zvaitika. Harare City iri kuti svondo rino ikakunda, svondo rinouya yokundwa, izvo zvisikufadza vatsigiri vavo. Asi caputeni wevatambi Arnold Chivheya anoti zvinowanikwa munhabvu achiti iye varikuyedza kuzvigadzirisa. Kukunda kwakaita Dynamos kwaauya panguva inofadza zviuru apo vavakidzani vavo veCaps United vakarohwa 3-1 neBulawayo City. Hapana aitarisira kuti izvi zvichaitika asi zvasiya maGreen Machine ave nemapoinzi mashanu pasi peFC Platinum iyo yakafamba zvakanaka kuTriangle uko vakanokunda 2-1. Highlanders irikuramba ichirohwa asi ikozvino yakadamburwa 1-0 neZPC Kariba kuNyanhunga. Asi Bosso iri kuramba iri pachinhanho chechitatu, poindi imwe chete pamusoro peDynamos. Mimwe mitambo yakapera seizvi.. Chicken Inn 1 Tsholotsho 0 Mutare City 2 Hwange 1 How Mine 1 Chapungu 1 Borders Striker 2 Ngezi Platinum 0  Kwapera mitambo makumi maviri, zvikwata zvina zviri pamusoro soro ndeizvi.. FC Platinum 42 points Caps United 37 points Highlanders 32 points. Dynamos 31 points.  Zvina zviri pasi pasi ndeizvi….  Hwange 24 points Mutare City 18 points Tsholotsho 13 points Border Strikers 13 points. No media source currently available  	https://www.voashona.com/a/zimbabwe-mitambo/3475392.html
