category	headline	text
business	Chizvarwa cheZimbabwe Chiri muAmerica, VaNdenda, Vobata Pamwe neMasangano Akawanda muKusimudzira Vechidiki neNharaunda kuZimbabwe	Muchirongwa chedu chatinotarisa zviri kuitwa nevana veZimbabwe vari kunze kwenyika, svondo rino tine hurukuro naVaInnocent Ndenda vari mudunhu reTexas muAmerica asi vachibva kuHwedza mudunhu reMashonaland East. VaNdenda, avo vakaenda kuAmerica muna 2016, vanoti kunyange hazvo vachishanda samaneja pane imwe kambani kwakare kuTexas, vakaramba vachienderera mberi nemabasa avo avaiita vachiri kumusha, ekubatsira vanoshaya pamwe nekusimudzira nharaunda yavanobva. Pari zvino vanoti vari kushanda nemasangano matatu anoti reMubatirapamwe Trust, iro rinobatsira vanenge vachishandisa zvinodhaka, reMakoni North District Association, rakanangana nenyaya dzebudiriro, pamwe nereGlobal Exchange Program, iro rinobatanidza vanhu vanobva kunyika dzakasiyanasiyana. VaNdenda vanoti shuviro yavo ndeyekuona vana veZimbabwe vachiisa misoro pamwe vosiyana nehumbimbindoga, vachiti chose chinezwi rekuti kubatana chinobudirira. Vanoti ivowo vane shuviro yekuti vange vachizorangarirwawo mune remangwana semunhu akabatsira mukushanda nevamwe kubatanidza vanhu kuti vavandudze magariro avo. No media source currently available 
business	Mutungamiri weNamibia, VaHage Geingob, Vanovhura ZITF Vachikurudzira Kudyidzana kweZimbabwe neNamibia	"Mutungamiri weNamibia, VaHage Geingob, vanoti kudyidzana pakati peNamibia neZimbabwe munyaya dzemabhizimisi kwakaderera vachiti kudyidzana uku kunofanirwa kukwira. Vachivhura ZITF yegore rino zviri pamutemo, VaGeingob vati mugore rapfuura Namibia yakatenga kubva kuZimbabwe zvinhu zvemari inosvika mamiriyoni makumi maviri nemana emadhora. Vati kudyidzana pakati peNamibia neZimbabwe uye pakati penyika dzemuAfrica kunofanirwa kukwira vachiti kuita izvi kunobatsirawo kusimudzira hupfumi henyika idzi. VaGeingob vati Namibia ichiri yakatarisana nedambudziko munyaya yekugovewa kweivhu vakati nyika yavo inogona kudzidza zvakawanda kubva mukugadziriswa kwakaitwa nyaya iyi muZimbabwe vachiti kugadzirisa nyaya iyi kunobatsira kurwisa hurombo hune veruzhinji. Vati hurmende yavo yakatanga chirongwa chavakati ""Harambe"" senzira yekurwisa hurombo uye kusimudzira hupenyu hweveruzhinji munyika mavo. VaGeingob vati vemakambani vanofanirwa kuita zvemabhizimisi vasina kungonangana nekuwana mari chete, asi kubatsirawo kurwisa hurombo. Vasati vatura mashoko avo, VaGeingob vamboshanyira nzvimbo dzakasiyana-siyana muZITF pamwe nemutungamiri wenyika, VaRobert Mugabe, vachiona zviri kuratidzwa pachirongwa ichi. Nyika gumi neina chete ndidzo dzange dziine makambani adzo achiratidza zvigadzirwa paZITF yegore rino. No media source currently available "
business	Zimbabwe Inonyorerana Chibvumirano neKambani yeKunze Kuti Ishambadze Marasha	Hurumende yanyorerana chibvumirano neimwe kambani yekunze kwenyika kuitira kuti ibatsirwe mukutengesa marasha kunyika dzakaita seIndia neJapan. Vachitaura pakunyoreranwa kwechibvumirano ichi ne Victoria Consulting, gurukota rinoona nezvezvicherwa, VaWinston Chitando, vati donzvo rehurumende nderekuti nyika iwanirwe kwekutengesera marasha kuIndia uye kuitira kuti iwane mari yekushandisa mukuchera marasha aya. VaChitando vati Zimbabwe inofungidzirwa kuti ine marasha anosvika mabhiriyoni makumi maviri nemashanu ematani asi pagore kuri kucherwa matani ari pakati pemamiriyoni maviri nemamiriyoni matatu. VaChitando vatiwo India ndiyo inotenga marasha akawanda pagore zvichienzaniswa nedzimwe nyika. Vachitaura pamusangano mumweyo, mutungamiriri wenyika, VaEmmerson Mnangagwa, vati Zimbabwe inofanirwa kutora mukana wekudyidzana wakanaka uripo pakati payo neIndia. Studio7 haina kukwanisa kuziva kuti kambani yeVictoria Consulting yakamboshanda nenyika dzipi, uye kuti vakuru vayo ndivanani. Asi vaimbove mutevedzeri wegurukota rezvezvicherwa muhurumende yemubatanidzwa, VaGift Chimanikire, vati havaoni kuti zvakanaka kuti Zimbabwe itsvage misika yekutengesera marasha kunze kwenyika, ipo pari zvino kusiri kucherwa marasha anokwana munyika. Nyanzvi mune zvehupfumi, VaNyasha Muchichwa, vatiwo havaoni zvakakosha kuti Zimbabwe itsvake kambani yekunze inonotsvakira Zimbabwe misika yemarasha. VaMuchichwa vatiwo zviri nani kuti kushandiswe hukama hwagara huripo nedzimwe nyika. Dandemudande rebazi rezvezvicherwa rinoti Zimbabwe ine marasha akanaka, uye ine nzvimbo makumi maviri nepfumbamwe dzine marasha. Makambani maviri chete munyika, Hwange Colliery neMakomo Resources, ndiwo ari kunyanyochera marasha. No media source currently available 
business	VaMasaraure Vanoti Havasi Kuzorega Kurwira Mihoro Yakakwana yeVarairidzi	Mutungamiriri wesangano rinomiririra varairidzi vekumaruwa, reAmalgamated Rural Teachers Union of Zimbabwe, VaObert Masaraure, avo vakapambwa nevanhu vatanhatu pakati pehusiku, vanoti vakarohwa zvakaipisisa, uye vakatorerwa mbatya dzavainge vakapfeka. VaMasaraure vanoti vakakuvadzwa mumusoro, kumusana, maoko nemakumbo, vachiti vamwe vevanhu vakavapamba ndevamwe vechikwata chakambovapamba muna Ndira gore rino, vachiti izvi hazvisi kuzovadzorerwa sure mukurwira kodzero dzevarairiridzi. VaMasaraure vanoti hurumende yave kutora vanorwira kodzero dzevashandi sevavengi vachiti hapana anoda kupidigura hurumende asi kuti vanhu vanoda kuti vakwanise kuriritira mhuri dzavo. VaMasaraure vaudza Studio7 kuti vaudzwa navana chiremba kuti vambozorora kuenda kubasa. Hatina kukwanisa kubata mutauriri wemapurisa, VaPaul Nyathi, kuti tinzwe pamire hurumende panyaya yekupambwa kwava Masaraure sezvo vanga vasingadaire nharembozha yavo. No media source currently available 
business	Rimwe Sangano reVarimi Rotsigira Hurongwa hweKubhadhara Vachena Vakatorerwa Minda	Rimwe sangano revarimi reZimbabwe Farmers Union (ZFU), rinoti rinotambira nemufaro hurongwa hwehurumende hwekuti varimi vatema vari mumapurazi akatorerwa vachena vabhadhare mitero ichashandiswa mukuripa vachena ava budiriro dzavakanga vaita pamapurazi avo. Mukuru weZFU, VaPaul Zakariya vanoti kubhadhara zvivakwa nebudiriro zvakasiya zvaitwa nevachena ava kunopa varimi vechitema ava chiremera chekuti vakabhadhara zvavari kushandisa, kwete kuti vakaita zvekubvuta. “Handiona sekuti chingave chinhu chingaremera vanhu kuti vave ne ownership yakadzika pamusoro peminda yavanenge vachishandisa. Idanho rinokwanisa kuti ritipe chiremera munharaunda yatinogara uyewo nepasi rose kuti vakanga varipo paminda iyoyo vakabhadharwa,” VaZakariya vanodaro. VaZakariya vanoti kubhadhara kwavari kuita mari idzi kuburikidza nemitero iri kubhadhariswa varimi vakagariswa patsva ava hakusi kuti vari kutenga ivhu ravari kurima kwete. “Varimiri vanenge vachibhadhara zvivakwa nebudiriro dzakaitwa nevachena ava, kwete kuti tiri kutenga ivhu redu, kwete.” Mukutanga kwemwedzi uno gurukota rezveupfumi VaPatrick Chinamasa vakazivisa kuti hurumende yakanga yave kutanga kuita ongororo mumapurazi kuti ione kukosha kwakaita budiriro dzakasiiwa nevachena vakatorerwa mapurazi ava. Vakati izvi ndizvo zvinozovapa ruzivo rwekuti murimi oga oga obhadhara marii, uye murimi wechichena akabviswa papurazi apa anozopiwawo marii. Kutanga muna 2000, vachena vanodarika zviuru zvina vanonzi vakabviswa zvine chisimba pamapurazi avo achipiwa kune vatema, asi minda mizhinji yakararira nekuda kwekushaiwa zvikwanisiro kwevarimi vatsva ava. No media source currently available 
business	Doctor Manyika veBuild Zimbabwe Vokurudzira Kuti Vanhu Vasakanganwa Kwavakabva	"Chimwe chizvarwa cheZimbabwe, Doctor Noah Manyika vanogara kuCharlotte, kuNorth Carolina muAmerica vari kuita zvakawanda kukurudzira vana veZimbabwe, vangave kumusha kana kunze kwenyika, kuti vavake nyika yechipikirwa. Doctor Manyika vanoshanda nesangano reBuild Zimbabwe, iro vakavamba vaine chinangwa chekuti vabatsire vana nezvipfeko, mabhuku pamwe nevirongwa zvinorodza pfungwa. Asi vanoti vakazorivhurirawo kune vamwe vana veZimbabwe kuti vaite mubata pamwe semajuru mukuumba nyika. ""Build Zimbabwe chirongwa chandaiita makore gumi nemashanu adarika nechinangwa chekuti Zimbabwe ibudirire kana munhu wese akawana chaanoita mukuvaka nyika. Asi ndakazoti, kwete, kwete, regai ndidaidzed vamwe vana veZimbabwe tivake tiri pamwechete,"" vanodaro Doctor Manyika. Vanoti sangano ravo iri rine zvirongwa zvakawanda zvariri kuita mumatunhu akasiyanasiyana enyika, zvinosanganisira kuvaka dzimba dzine mitengo yepasi mumaguta ari munyika senzira yekubatsira vanhu vakawanda kuti vawane pekugara pakakodzera. No media source currently available "
business	Hurumende Inokurudzirwa Kutsigira, Kusimbaradza Mari Itsva	"Bhanga guru renyika, reReserve Bank of Zimbabwe, razivisa kuti richadhinda mari itsva ichange ichishandiswa mumabhanga serimwe rematanho ariri kutora mukugadzirisa nyaya yekushomeka kwemari munyika, pamwe nekugadzirisa zvinhu mumabhanga nemisika yemari munyika. Muzvinafundo Elliot Masocha, vanodzidzisa zvemabhizimusi paDevry University ku Ohio, vanoti vanhu vanoda mari yavanoshandisa, naizvozvo danho ratorwa neReserve Bank of Zimbabwe idanho rakanaka kana hurumende ikatevedzera mitemo nemirairo yezvehupfumi hwenyika inotevedzwa nenyika dzepasi pose, kwete zvokuzoramba ichidhinda mari pavanenge vazvifunga. Muzvinafundo Masocha vati hurumende inofanirwa kuratidza vanhu kuti inovimbika kwete kudhinda mari nguva dzese zvinozokonzera kuti mari yacho ishaye huremerera. ""Vanhu vanoda kuona mari yavo mumavoko kwete kuudzwa kuti iri mukati mefoni yavanoshandisa, saka kana hurumende ikaunza mari iyi vanhu vangafara nekuti zvema RTGS hazvisi zvinovafadza. Asi hurumende inosungirwavo kuchengetedza chiremera chemari iyi nekurega zvekuzodhindadhinda mari sezvayaimboita makore apfuura,"" Professor Masocha vaudza Studio 7. No media source currently available "
business	Sangano reProudly263 Global Robatsira Vana veZimbabwe Vari Kunze Kutanga Mabhizimusi	Sangano reProudly263 Global, iro rakaumbwa nezvimwe zvizvarwa zveZimbabwe zviri muSouth Africa mushure mekunge zvaona kuoma kwakaita kutanga mabhizimusi kana usiri chizvarwa chenyika iyi, riri kubatsira zvizvarwa zveZimbabwe zviri kunze kwenyika pamwe nezviri munyika nemikana yekutanga mabhizimusi azvo zvega. Vakavamba sangano iri uye vari ivo CEO veProudly263 Global, VaStanley Makwara, vanoti vakaonawo kubatana kwezvimwe zvizvarwa zvekune dzimwe nyika zviri muSouth Africa, uye kutsigirana kwazvinoita mune zvemabhizimusi, izvo zvakaita kuti vati kana vana veZimbabwe vanozvigonawo. VaMakwara vanoti chinangwa chesangano ravo, iro rave nenhengo dzinodarika zviuru zvitatu, ndechekusimudzira mabhizimusi nemagariro evanhu kuburikidza nekubatana vachizivana. Vanotiwo seProudly263 Global, vakaumbawo bhanga rinonzi Hello Sahwira Mhlobo (HSM Bank), rinove remubatanidzwa wezvizvarwa zveZimbabwe zviri muSouth Africa, mushure mekuona kunetsa kwazvinoita kuti munhu ange achikwanisa kukwereteswa mari nemabhanga emo yekuti atange bhizimusi. VaMakwara vanoti bhanga ravo rinokurudzira kuchengetedza mari uye rinowanisa nhengo dzaro zvikwereti zvine mutengo wakaderera kudarika kumamwe mabhanga. Vanoti remangwana resangano ravo rakajeka zvekuti vanoona vana veZimbabwe vari kunze vachikwanisa kuvaka upfumi hweZimbabwe ivo vari kunyika dzavagere. No media source currently available 
business	Zimbabwe neGermany Dzoronga Kuumba Komisheni Inoona nezveKusimbaradza Hukama	Gurukota rezvemari, VaPatrick Chinamasa, vakasangana neChipiri negurukota rekuGermany rinoona nezvekudyidzana munyaya dzehupfumi pamwe nebudiriro, VaGerd Muller, vakabvumirana kuumba komisheni ichaone nezvekusimbaradza hukama nekudyidzana pakati penyika mbiri idzi. Vachitaura nevatori venhau mushure memusangano wavo, VaChinamasa vakati vafara kushanyirwa naVaMuller. Vakati vatura nyaya dzakawanda dzinosanganisira kudyidzana kwenyika mbiri idzi, chikwereti cheZimbabwe kuGermany, zvirango zvehupfumi pamwe nekuti Zimbabwe itange zvekare kuwana rutsigiro rwemari nehunyanzvi kubva kuGermany. Vakatiwo vakazeya zvimwe zvingaitwe neZimbabwe kuti ikwanise kubhadhara zvikwereti zvayo kune dzimwe nyika nemasangano epasi rose pamwe nekuti igadziridze hukama hwayo nenyika dzepasi rose. VaChinaamasa vakati vakabvumiranawo kushanda pamwe chete panyaya yekudzidzisa vanhu zvidzidzo zvemabasa emaoko kana kuti vocational training nechinangwa chekuti vanhu vakwanise kuzvishandira pamwe nekupinza vamwe mabasa. Zimbabwe yakatarirwa zvirango zvehupfumi nenyika dzekumavirira dzakaita seAmerica, Australia nenyika dzekuEurope nekuda kwehutongi hwehudzvanyiriri, kutyora kodzeo dzevanhu pamwe nekuita sarudzo dzisina kujeka. VaMuller vakati vakafara kuuya kuZimbabwe mushure mekunge Zimbabwe yagadza mutungamiriri mutsva zvichitevera sarudzo dzemwedzi wapfuura idzo dzakazosimbiswawo nedare repamusororo munyika. Vakati zvakakosha kuti mutungamiriri wenyika, VaEmmerson Mnangagwa, vaite zvakavimbisa kuita zvekuremekedza kodzero dzevanhu kusanganisira mapato anopikisa pamwe nekuremekedza nekutevedza mitongo yematare edzimhosva. VaMuller vakati Germany nedunhu rese reEurope vanoda runyaro muZimbabwe ndosaka vachida kuti VaMnangagwa vaite zvavakavimbisa. Vakatiwo Germany inoda kuona hupenyu nehupfumi hwevanhu vekumaruwa huchisimudzirwa ndosaka iri kuda kushanda neZimbabwe mukusimudzira ruzivo rwevanhu pamabasa emaoko. Vakatiwo Joint Commission yavachaumba neZimbabwe ichazeya zvese zvingaitwe uye kuti Germany ingabatsirei sei vanhu vemuZimbabwe kuti vabudirire. Zvichakadai, nyanzvi munyaya dzemitemo dzinoti kunyange hazvo makurukota aVaMnangagwa ari kuramba achiita basa rawo, ari kuita izvi zviri kunze kwemutemo sezvo mutemo uchiti zvigaro zvavo zvinopera panogadzwa mutungamiri wenyika mushure mesarudzopapera. Izvi zviri mubumbiro remitemo yenyika pasi paSection 108 (1) (c). VaMnangagwa vakagadzwa kuve mutungamiriri wenyika nesvondo uye havasati vadoma dare remakurukota avo. No media source currently available 
business	Dunhu reGauteng Roronga Kudzika Mitemo Inosarura Vabvakure	Mukuru wedunhu reGauteng muJohannesburg, VaDavid Makhura, vakazivisa neChipiri kuti nekufamba kwenguva, dunhu ravo richadzika mutemo unorambidza vekune dzimwe nyika kutanga mabhizimisi mudunhu ravo, sezvo izvi zviri kutadzisa zvizvarwa zvemuSouth Africa, kuti zviwanewo chekubata. VaMakhura vakataura mashoko aya mudare ravo redunhu, apo vakange vachipindura mibvunzo yaibva kune dzimwe nhengo dzedare ravo. Vanoona nezvekodzero dzavanhu vanoti mashoko akataurwa naVaMakhura anokonzeresa kuti pave neruvengo pakati pevanobva kunze kwenyika nezvizvarwa zvemuSouth Africa. Mumwe muzvinabhizimusi muSouth Africa neZimbabwe, VaBrighton Sangore, vanoti mashoko akadai anobata zvizvarwa zvisiri zvemuSouth Africa, agara achitaurwa kwenguva yakareba muSouth Africa. Sachigaro weHuman Rights Watch kuchamhembe kweAfrica, VaDewa Mavhinga, vanoti mashoko akadai haafanirwe kunge achibva pamuromo pemunhu anonyarikana saVaMakhura. VaMavhinga vanoti mashoko aVaMakhura anotyora kodzero dzevanhu uye handicho chaive chido chevaimbove mutungamiri weSouth Africa, mushakabvu Nelson Mandela. Sachigaro wesangano reZimbabwe Exiles Forum, VaGabriel Shumba, vanotiwo mashoko aVaMakhura anotyora mitemo yenyika, iyo isina rusarura pakuvambwa kwemabhizinesi. VaShumba vanoti kana vekunze vachivhura mabhizimusi muSouth Africa, vanenge vachibatsira kusimudzira hupfumi hwenyika iyi. VaShumba vanoti VaMakhura vanofanirwa kukumbira ruregerero kuzvizvarwa zvose zvekune dzimwe nyika zviri muSouth Africa. VaShumba vanoti sangano reZimbabwe Exiles Forum riri kuita hurukuro nemamwe masangano akasiyanasiyana, senzira yekugadzirisa matambudziko akatarisana nezvizvarwa zveZimbabwe zviri muSouth Africa. Mashoko aVaMakhura anouya mushure mokunge zvitoro zvezvizvarwa zvekunze kweSouth Africa zvapazwa nekupiswa, ukuwo vatyairi vemagonyeti vachimbunyikidzwa kodzero dzavo, vamwe vachimanikidzwa kusiya basa nesangano rinozviti All Truck Drivers Foundation. Sangano reHuman Rights Watch rinoti vanhu mazana maviri vafa mumhirizhonga yemuSouth Africa kubva muna Kurume gore rapera, vazhinji vavo vari vatyairi vanobva kune dzimwe nyika. No media source currently available 
business	VaDzvokora Vokurudzira Vana veZimbabwe Vari Kunze Kuti Vabatsire Mukugadzirisa Zvinhu Kumusha	Mumwe wevari kushanda mukugadzirisa ramangwana rinotarisirwa ndaVaTawanda Dzvokora, avo vanozviti Chief Svosve. Zvizvarwa zveZimbabwe zviri kunze kwenyika zvakawanda zvinoramba zviine shuviro yekuti zvinhu kumusha zvichanaka nerimwe zuva. Asi pahuwandu hwazvo, zvimwe ndizvo zviri kubatawo nepazvinogona napo mukuedza kuti hutongi hwejechetere huri kutarisirwa nevakawanda huitike nekukasika. Mumwe wevari kushanda mukugadzirisa ramangwana rinotarisirwa iri ndaVaTawanda Dzvokora, avo vanozviti Chief Svosve. Vanoti hapana chinombonakidza pakugara kunze kwenyika. “Ini ndiri munhu wekumusha, saka ndinoramba ndichitarisira kuti zvinhu zvichanaka chete, asi kwete nekuti vanhu vari kumusha chete ndivo vanofanirwa kushanda asi kuti kana nesuwo tiri mu diaspora,” vanodaro VaDzvokora. VaDzvokora, avo vaimbove murairidzi vakambodzidzisawo munyika yeBotswana vasati vasunga twavo nemhuri yavo vakananga kuUnited States of America kudunhu reNorth Dakota uko kwavakasvikopinda munyaya dzemhando dzemoto vachisiya zvekubata choko. “Ndagara mu diaspora kwe 15 years, 10 ndiri kuBotswana then five ndiri muno umu, asi pfungwa dzinenge dzingori kumusha nekuti muno tiri musango. Saka kare vakuru vaiti kunonzi kutetereka.” VaDzvokora, avo vane makore makumi mana nemashanu ekuberekwa, ndivo zvakare mukuru anoona nezvekufambiswa kwemashoko mubato rinopikisa hurumende reZimbabwe First iro rinotungamirwa naVaMaxwell Zeb Shumba. Ndivo zvakare munyori anoona nezvekuburitswa kwemashoko mumubatanidzwa wemapato anopikisa weNational Electoral Reform Agenda, kana kuti NERA, vachimirira bato ravo reZim First, uyo uri kurwira kuti munyika muitwe sarudzo dzakachena. Vanoti vana veZimbabwe vari kunze kwenyika vanofanirwa kuitawo pavo mukuwedzera kuti zvinhu zvikasike. Kumusha vanoti vari kubatsirawo nekutumira mbatya, chikafu nezvimwe zvakadaro kuburikidza nechechi yavo yeZimbabwe Methodist Church. “Gore rega rega tinotumira munhu kumusha anonogovera zvinhu zvatinenge taunganidza pamwe nekutenga,” VaDzvokora vanodaro. Vanoti vari kutenga dzimba kumusha senzira yekuunganidza nayo hupfumi uye pari zvino vari kuvaka imba yekuti vari parwendo vanogona kurara kana kuti lodge kuChinhoyi. No media source currently available 
business	Hurumende Yokurudzira Kushandiswa Magwenya eZuva	Zvinhu zvinonzi zviri kuramba zvichioma munyika, zvikuru sei nekushaikwa kwemagetsi pamusoro pemamwe matambudziko agara akatarisanawo nenyika. Kambani yemagetsi yeZimbabwe Electricity Suppy Authority, ZESA, yakatozivisa vagari kuti vachange vachishaiwa magetsi munguva dzayakatara, dzingangosvika maawa manomwe pazuva, asi vazhinji vari kutaura neStudio 7 vanoti magetsi munzvimbo dzavanogara ari kudzimwa kwenguva dzinotodarika maawa makumi maviri pazuva. Vamwe vanototi vave nemazuva matatu vasina magetsi. Mukuedza kurerutsa dambudziko iri, gurukota rehurumende VaSamuel Undenge neChitatu vakakurudzira vanhu kuti vachinyanya kushandisa moto wezuva, kana kuti solar energy seimwe nzira yekuwana nayo magetsi sezvo emvura ave kunetsa. Asi vamwe vanoti kurudziro yehurumende iyi haina zvainoreva sezvo pasina hurongwa hwekuti vanhu vangawana sei magetsi ezuva aya kana hurumende isina kuvapa zvekushandisa zvacho. Mvura mudhamu reKariba, uko kunogaiwa magetsi, inonzi yadzikira zvakanyanya izvo zvoita kuti itadze kutenderedza magwenya anozogaya magetsi. Asi vanoongorora zvematongerwo enyika vachitungamira sangano reCentre for Natural Resource Governance, VaFarai Maguwu vanoti dambudziko rose iri riri kubva pakuti hurumende iri kukundina kuona matambudziko achiri kure. VaMaguwu vanoti dai hurumende yakachenjera ingadai yakaita kuti matunhu ose azvibikire oga magetsi awo, sezvo aine madhamu asina zvaari kuita. “Muchitaura Masvingo kunana Lake Mutirikwi, Manicaland kunana Osborne Dam, saka hurumende yedu ihurumende isingatarisi mangwana,” vanodaro VaMaguwu. Vanotiwo nyika inokwanisa kubata moto wezuva ichishandisa kuita magetsi, sezviri kuitwa nenyika dzakawanda dzisina magetsi anogayiwa nemvura. Nyanzvi munyaya dzemoto wezuva, vachishanda nekambani ye Exempla Solar Systems iri kuBulawayo, VaTendai Mukucha vanoti izano rakanaka riri kukurudzirwa nehurumende rekuti vanhu vatange kushandisa zvakanyanya moto wezuva. Asi VaMukucha vanoti dambudziko riri pakuti vanhu vese vanokwanisa here kuzowana zvikwanisiro zvinodiwa kuti munhu awane magetsi e solar. Vanoti vanofara nedanho ratorwa nehurumende sezvo zvichireva kuti kana yakurudzira kushandiswa kwemoto wezuva, naivovo zvinovasimudzira. “Asi takatarisa kuhurumende, tinenge takatarisawo matanho anotibatsira sevano provider equipment,” vanodaro VaMukucha. No media source currently available 
business	Dare kuBulawayo Rokurudzirwa Kurasa Nyaya yeMutori weNhau Vachuchusi Vachinzi Vakundikana Basa	"Magweta ari kumirira mutori wenhau anoshanda akazvimirira ega Jeffrey Moyo azivisa dare ramejastiriti muBulawayo nhasi kuti achaita chikumbiro chekuti nyaya yaakatarisana nayo iraswe nekuti muchuchisi haana kubudisa humbowo hwekuti Moyo ane mhosva yaakapara.\n\nKunzwikwa kwenyaya yaMoyo kwapetwa nhasi, mushure mekunge dare ranzwa humbowo kubva kuna VaAcademy Chinhamora vanove mushandi weZimbabwe. Media Commission, avo vange vari mufakazi wechishanu vakasarudzwa nemuchuchisi kuti vape huchapupu hwavo munyaya iyi.\n\nMukuvhunzurudzwa kwavaitwa naAmai Beatrice Mtetwa, VaChinhamora vabvuma kuti zvinhu zvisiri pamutemo kuti bazi rekufambiswa kwemashoko rive nechekuita nekunyoreswa kwevatapi venhau vanobva kunze kwenyika, sezvo boka reZMC riri boka rakazvimirira rega pasi pebumbiro remitemo yenyika. Asi vati izvi zvinhu zvinogara zvichiitwa nekuti ndiwo mashandiro agara aripo pakati peboka ravo nebazi rezvekufambiswa kwemashoko.\n\nVaChinhamora vabvumawo kuti munhu anenge achida kunyoresa kuboka iri semutapi wenhau kana kubatsira vamwe vanenge vachida kunyoresa, haana zvaangaziva zvakawanda zvine chekuita nemashandiro anoita veboka iri. Kune vafakazi vana vakatopa huchapupu hwavo kudare. Amai Beatrice Mtetwa vaudza Studio 7 kuti vange vakatarisira kuti muchuchisi VaAcumen Khupe vachadeedza vamwe vafakazi asi izvi hazvina kuitika. Vati, “Tauya takatarisira kuti pane vamwe vafakazi vatatu vachapa huchapupu vanosanganisira akaferefeta nyaya iyi, nemumwe anoshanda kubazi rezvekufambiswa kwemashoko, pamwe naivo VaChinhamora.” Amai Mtetwa vaenderta mberi vachiti, “Asi VaChinhamora ndivo chete vazopa huchapupu, mushure mezvo muchuchisi achibva ati anga apeta nyaya yake.” Amai Mtetwa vati maonero avo ndeekuti muchuchisi haana kukwanisa kubudisa pachena kuti Moyo akapara mhosva izvo zvavapa kuti vazivise dare kuti vanoda kukwidza chikumbiro chekuti rirase nyaya iyi.""\n\n\nMutongi wedare VaMark Nzira vati vachapa mutongo wavo musi wa7 Kurume. Moyo akasungwa muna Kubvumbi gore rapera akazobvumidzwa kubhadhara mari yechibatsio mushure mekugara muchitokisi kwemavhiki anopfuura matatu, achinzi akabatsira vatapi venhau vekuAmerica vaviri Christina Goldbaum naJoao Silva, avo vanoshandira bepanhau reNew York Times kuti\nvapinde munyika zvisiri pamutemo.\n\nVaviri ava vakadzingwa munyika vasina kuwana mukana wekumiswa pamberi pedare pamusoro penyaya iyi.  Moyo anonzi akabatsira vaviri ava achishanda pamwe nemumwe mushandi\nweZMC, Thabang Manhika uyo ari kupomerwa mhosva imwe chete, asi ari\nkutongwa pachake ega.\n\nKusungwa kwaMoyo kwakashorwa nemasangano akawanda kusanganisira reCommittee to Protect Journalists iro rakati uyu waive muenzaniso wakaipa wekushungurudzwa kuri kuramba kuchiitwa vatapi venhau munyika."
business	Kuteresa Makambani Ane Minda Munyika Kotambirwa neNyanzvi	Dzimwe nyanzvi mune zvekurima dzinoti dzinotambira danho rakatorwa nedare remakurukota rekuti makambani makuru ane minda munyika abhadhare mitero. Bepanhau reHerald rinoti makambani aya akanzi anofanirwa kubhadhara madhora gumi pahekita pagore kubvira muna Ndira wegore rino. Danho iri rinozi richabatsira hurumende kuti iunganidze mari yekushandisa mubudiriro pamwe nekubhadhara varimi vechichena vakatorerwa minda. Danho iri rinotevera rimwe rakadai rakaziviswa zvakare nehurumende mwedzi mishoma yadarika rekuti varimi vakagariswa patsva pamwe nevekumaruwa, vanonzi ma A1 ne A2, vabhadharewo mitero. Vekumaruwa vanofanirwa kubhadhara madhora mashanu kuchitiwo vemapurazi madiki vachibhadhara madhora gumi nemashanu pagore. Asi imwe nyanzvimune zvekurima, VaBernard Manyadza, avo vanoshanda vakazvimirira, vanoti zvakakoshawo zvikuru kuti patariswe kuti munhu ari kushandisa ivhu iri ari kuwanawo cheuviri here kubva mariri. VaManyadza vanotiwo havatambiri pfungwa yekuti varimi vatsva kana vekumaruwa vahwandirwe nehurumende mukubvisiswa mari yekubhadhara vachena, avo vakatobuda munyika, vazhinji vacho vachinzi vave kurima vari kuZambia, kunove kwave kutengwa chibage neZimbabwe. Asi mumwe murimi mukuru, uye vari nhengo yeZanu PF, VaGadzira Chirumhanzu, vanotiwo havaoni varimi vachiita dambudziko rekukundikana kubhadhara mitero iyi, sezvo iri pasi zvikuru, uye vagara vachiibhadhara. VaChirumhanzu vanoti havaoni hurumende iri iyo ine dambudziko kana hurongwa uhwu hwakasabudirira, sezvo paine zvipangamazano zvinoipa mazano nekunyora zvekuti itevere. Mamwe makambani makuru ari kurima munyika, anosanganisira yeTongaat Hulett, anonzi ane minda mikuru kwazvo, izvo zvinogona kuti azoguma obhadhara mari dzinodarika miriyoni yemadhora pagore. No media source currently available 
business	Huwori, Kusarongeka Zvonzi Ndidzo Honzeri Dzekushaikwa hweHupfu muNyika	Dambudziko rekushaikwa kwehupfu munyika rinonzi nevamwe ratodzika midzi, panguva iyo paine kunakurirana nyoka mhenyu pakati pehurumende nevanogaya upfu, avo vari kunzi vari kunzvengesa upfu, zvikuru hweRoller Meal. Hurumende yakabhadhara kare chidimbu chemari inofanirwa kutengeswa nayo rudzi rwehupfu urwu, ivzo zvinozoita kuti vatengi vahuwane nemutengo uri pasi, asi izvi zvinonzi hazvisi kubatsira sezvo hupfu hwacho huri kuramba huchishaikwaq muzvitoro asi huchiwanikwa kumusika mutema, uko kwahuri kuwanikwa nemari iri pamusoro. Vanogaya upfu vari kupomerwawo mhosva yekuwanza upfu hweNgwerewere, uhwo hunodhura, pachinzvimbo chekuti vagaye hweRoller Meal hunokwaniswa kutengwa nevanhu vose nemutengo uri pasi. Ruzhinji rwevanhu munyika rwunonzi rwave kuswera rwuchifudza zvitoro kuri kumirira kuti rwungangosangana nemotokari dzinodhirivhara upfu, pachinzvimbo chekunge rwuchiita zvinopa pundutso kumhuri pamwe nenyika. Mumwe anoti aswera akagarira upfu ndaAmai Rufaro Chakanyuka vekuGreendale muHarare, avo vanoti vazohuwana asi huchitengeswa nemadhora zana nemakumi mashanu patsapo yemakirogiramu gumi, pane mutengo wakatarwa nehurumende wemadhora makumi manomwe pamakirogiramu gumi. Nyanzvi mune zveupfumi vachishanda vakazvimirira, VaMasimba Kuchera, vanoti dambudziko rekushaikwa kwehupfu riri kukonzerwa nekusarongeka kwechirongwa chehurumende chekutsigira vanogaya upfu nemari kuitira kuti vagohutengesa nemari iri pasi. Vanoongorora zvematongerwo enyika vari nhengo yeZanu PF, VaGadzira Chirumhanzu, vanotiwo chanyanya kukonzera dambudziko rekushaikwa kwehupfu huwori, uhwo vanoti hwatekeshera munyika. VaChirumhanzu vanoti veruzhinji munyika vari kutarisira kuti hurumende ichakasika kutora matanho ekuparadza midzi yehuwori iyi isati yasunga nekusvina nyika yose. Svondo rapera vanogaya upfu vakapomerwa mhosva yekutengesa hwehupfu hwavanofanirwa kutengesera vanhu munyika kuDemocratic Republic of Congo, uko vanonzi vari kutengesa nemari iri pamusoro. Mukupera kwesvondo mapurisa anonzi akapinda mumabhizimusi evanogaya hupfu, uko anonzi akawana upfu hunosvika matani zviuru zvishanu hwakanga hakachengetedzwa, hunofungidzirwa kuti hwaida kuendeswa pamisika mitema. Asi mutauriri wesangano revanogaya hupfu, reGrain Millers Association of Zimbabwe, VaGarikai Chaunza vakaudza bepanhau reHerald kuti hapana chinoshamisa kuti vanogaya upfu vawanikwe vaine hupfu, sezvo riri iro basa ravo. VaChaunza vakatiwo vamwe vanogaya hupfu vari kuita dambudziko rekushaya chekutakurisa upfu uhwu kuendesa kune vezvitoro. Sachigaro weGrain Millers Association of Zimbabwe, VaTafadzwa Musarara, vanoti sangano ravo riri kupinza chibage munyika kubva munyika dzakaita seSouth Africa, Mexico, Brazil neThailand. Uganda yakazivisawo kuti ichatengesera Zimbabwe chibage. Asi VaKuchera vanoti panotoda kuti pagadziriswe mitemo yemunyika kuitira kuti zvinhu zvakaita sehupfu zvisashaikwa munyika. Kusvika matambudziko ose, kusanganisira huwori, zvagadziriswa No media source currently available vakawanda vanoti dambudziko rekushaikwa kwehupfu munyika richaramba riripo kunyangwe nyika yakapinza chibage chakawanda zvakadii kubva kunze, nekuti pane vanenge vachiwana cheuviri kubva kumutengeswa kwehupfu pamisika mitema. 
business	Zimbabwe Yotsvaga Rubatsiro rwe$188m Ichabatsira Vakawirwa neMatambudziko	Zimbabwe iri kutsvaga rubatsiro rwemariu inodarika zana nemakumi masere emamiriyoni emadhora. Mari iyi ndetekubatsira vanhu vakawirwa nedambudziko remafashamu emvura. Izvi zvaziviswa nevakasanobata chigaro chemutungamiri wenyika, VaPhelekezela Mphoko, pamusangano wavaita nevamiriri vedzimwe nyika. Musangano uyu wapindwawo nesangano reUnited Nations Development Program, vemabhangi pamwe nevemakambani akazvimirira VaMphoko vati vamiriri ava nemakambani aya vanoziva dambudziko rakawirwa neZimbabwe uye hurumende yavo iri kuda rubatsiro rwemhando yese. Vatiwo hurumende ichaedza nepainogona napo kuona kuti mari yese ichabviswa ichaenda kunobatsira vanhu vakawirwa nedambudziko iri. VaMphoko vati mari yese iri $188m yavari kutsvaga ichange ichibatwa neveReserve Bank of Zimbabwe uye vese vanenge vabvisa mari yavo vanogona kupihwa humbowo hwekuti mari yavo yakashanda sei. Gurukota rezvemari, VaPatrick Chinamasa, vati hurumende ichiri kuongorora kuti mari iri kudiwa imarii, asi vati vakawana $188 million, mari iyi inogona kubatsira zvakanyanya. Vatiwo musangano weSouthern Africa Development Community uchangobva mukuitwa wakaratidza kuti mashafamu akaparadza zvinhu zvakawanda muZimbabwe kudarika zvakaitika munyika dziri mudunhu rese. Mukuru weUNDP muZimbabwe, VaBishaw Parajuli, vati vatambira chikumbiro chehurumende uye vari kushanda nehurumende yeZimbabwe mukubatsira vese vakawirwa nedambudziko iri. Vatiwo zvinofadza kuti pane rubatsiro rwave kutopinda munyika. Mumiriri weChina muZimbabwe, VaHuang Ping, vati chikamu cheRed Cross chekunyika kwavo chakabvisa rubatsiro rwezviuru zvishanu zvemadhora uyewo vashandi vemuZimbabwe vanobva kuChina vakabvisa zviuru gumi zvemadhora zvekubatsira vakawirwa nedambudziko remafashamu. Rumwe rubatsirwo rwematende, mishonga nezvimwe zvasvika munyika neMuvhuro kubva kuJapan. Namibia yazivisawo kuti iri kuunza rubatsirwo rwechikafu runosanganisira magaba ehove miriyoni. Mukutanga kwemwedzi kwaKurume, mutungamiriri wenyika, VaRobert Mugabe, vakati dambudziko remafashamu idambudziko renyika yese izvo zvinoita kuti hurumende ikwanise kutsvaga rubatsiro kunze. Pane vanhu vanodarika mazana maviri nemakumi mashanu vakatofa munyika yese uye nemafashamu, ukuwo mhuri dzinodarika zviuru zviviri nemazana mashanu dzakaparadzirwa misha yadzo, zvikoro, mabhiriji nemakirinika zvikaparadzwawo munzvimbo dzakasiyana siyana. No media source currently available 
business	Sangano reBill and Melinda Gates Rowanisa Vanhu Dzimba muHarare	Rimwe sangano rekuAmerica, reBill and Melinda Gates Foundation, irapedza chirongwa charo chekuvakira vanotambura dzimba muHarare apo ratambidza dzimba zviri pamutemo kumhuri mazana mana nemakumi masere mumusha weDzivaresekwa Extenstion muHarare. Vachitaura pachiitiko ichi, mumwe mukuru anoona bezvekufambiswa kwezvirongwa musangano iri, Amai Melanie Walker, vati chirongwa ichi, icho chine mamiriyoni makumi mashanu emadhora, chabudirira chose. Vati ishuviro yavo kuti kanzuro yeHarar,e ichashanda nemamwe masangano anopa rubatsiro,ichaenderera mberi ichivakira vanoshaya dzimba kuti vagare zvakanaka sezvo sangano ravo rapedza chirongwa charo. Meya veguta reHarare, VaBenard Manyenyeni, vatenda sangano iri uye vati chirongwa ichi chakabudirira chose zvekuti kanzuru yavo yave kutoronga kushandisa chirongwa ichimukugadzirisa dambudziko revanhu vari kugara munzvimbo dzisingakodzeri muguta. Pasi pechirongwa cheBill and Melinda Gates Foundation, kanzuru yakapihwa mari yekugadzira migwagwa, kugadzira pombi dzemvura nesiweji uyewo vanhu vakazopihwa mari dzekuvaka dzimba dzine mipanda miviri miviri. Vazhinji vakawana rubatsiro nedzimba pasi pechirongwa ichi ndevaya vakabviswa munzvimbo dzavaigara apo hurumende yaigadzirira kushanya muZimbabwe kwaMambokadzi wekuEnglanda, Queen Elizabeth, muna 1992 pamwe nevamwe vakaputsirwa dzimba dzavo paOperation Murambatsvina muna 2005. Mumwe wevanhu ava, Amai Grace Tagarisa, vanoti vanofara chose kuti vavewo nepekugara zvichitevera rubatsiro rwakabva kuBill and Melinda Gates Foundations. Vanoti kunze kwemba vakadzidziswa kuita mabasa ekuzvibatsira akaita sekusona. Mumwe wevanhu vakawana rubatsiro kubva kusangano iri, Ambuya Netty Mahachi, vaudza Studio 7 kuti vanofara chose kuti vave nepekugara mushure mekutambura kwenguva yakareba. VaManyenyeni vati zvichitevera kufamba zvakanaka kwechirongwa ichi, kanzura ichabvisa mumhuri zana nemakumi maviri neimwe dziri kugara zviri kunze kwemutemo mumusha weGunhill vodzivakira dzimba kuMabvuku. Vaenderera mberi vachiti kanzuru yavo iri kuedza napose painogona napo kuti munhu wese awane pekugara muHarare zvisinei nekuti murombo here kana kuti kwete Vati kanzuro yavo ine chinangwa chekuvaka dzimba dzinodarika zana rezviuru kusvika mugore ra2018.
business	Varairidzi Vopika kuti Vachaenderera Mberi neKuramwa Mabasa Panovhurwa Zvikoro	Sangano re Progressive Teachers Union of Zimbabwe rinoti hurongwa hwekuratidzira nekuramwa mabasa kwevadzidzisi huri kuenderera mberi neChipiri panovhurwa zvikoro, sezvavakazivisa, kunze kwekunge hurumende yauya nezvibvumirano zvinotambirika pamusoro pezvinyunyuto zvevarairidzi. Zvinyunyuto izvi zvinonzi zvinosanganisira kuda kuti vawedzerwe mari, kubvumidzwa kuti vaende pazororo, kubviswa kwezvematongerwo enyika muzvikoro, uye kudzorerwa kwemari dzinopiwa varairidzi kana vachiita mamwe mabasa ari pamusoro pekudzidzisa kwavanoita. Hurumende yakatozivisa kuti ichatora matanho ekudzinga mabasa vose varairidzi vachapinda mukuramwa mabasa kuri kukurudzirwa uku. Asi mutungamiriri wesangano iri, Doctor Takavafira Zhou, vanoti havabvumi kuvhundutsirwa nekutyisidzirwa sezvo bumbiro remitemo richivabvumidza kuita izvi. Hurumende yakazivisa kuti ichaita musangano neMuvhuro nevamiriri vesangano rinomirira vashandi vehurumende reApex Council, wekuzeya nezvezvichemo zvevashandi vehurumende. Asi mamwe masangano evarairidzi, anosanganisira PTUZ neZIMTA, anoti akabuda muApex Council akaumba sangano reFederation Of Zimbabwe Educators’ Unions (FOZEU), kuitira kuti vazvimirire mukurwira zvichemo zvavo sevarairidzi. Doctor Zhou vanotiwo nguva yareba vadzidzisi vachitambura uye vachiedza kusvitsa zvichemo zvavo kuhurumende asi pasina chinobuda. No media source currently available 
business	Kanzuru dzeChitungwiza neHarare Dzoenderera Mberi Dzichiputsa Zvivakwa Zvisiri paMutemo	Makanzuru eHarare neChitungwiza nhasi aenderera mberi nekupwanyira vanhu midziyo yavo achiti zvivakwa izvi zviri kunze kwemutemo. Panguva yanga ichiitika izvi, dare repamusoro reHigh Court ranga richinzwa chikumbiro chekuti kupwanywa kwezvivakwa izvi kumiswe. Kanzuru yeHarare ichishanda pamwechete nemapurisa nhasi yapwanya zvivakwa zvevanotengesera mumigwagwa pamwe nedzimwe nzvimbo dzinotengeserwa motokari kuMbudzi round-about ukuwo kanzuru yeChitungwiza ichipwanyawo zvimwe zvivakwa zvakadai mudhorobha iri. Mutungamiri wesangano revanotengesera mumigwagwa reVendors Initiative for Social and Economic Transformation, VaSamuel Wadzai, vati sangano ravo rarwadziwa zvikuru nedanho ratorwa nekanzuru yeHarare. Mutauriri wekanzuru yeHarare, VaMichael Chideme, vaudza Studio7 kuti kanzuru yavo haisi kuzoramba yakapeta maoko vanhu vachiita madiro aJojina muguta ravo. Vanoona nezvekufambiswa kwemabasa musangano reChitungwiza Residents Trust, Muzvare Alive Kuveya, vati kanzuru yemudhorobha ravo yakabvira nezuro kupwanyira vanhu midziyo yavo. Muzvare Kuveya vatiwo chiri kuvarwadza ndechekuti vamwe vari kupwayirwa zvivakwa zvavo ivo vachibhadhara mitero kukanzuru vachiti pari zvino havachazive chekubata sevagari. Meya wedhorobha reChitungwiza, VaLovemore Maiko, vati zviri kuitwa izvi hazvisi kuitwa nekanzuru iri yoga vachiti chirongwa ichi chirongwa chiri kuitwa nemapazi ehurumende akawanda. VaWadzai vakurudzira hurumende kuti itange yatarisa raramo yevanhu pakatariswa kusamira zvakanaka kwehupfumi hwenyika kwete kuti imhanyire kutorera veruzhinji chingwa chiri pamuromo. Panguva yanga ichipwanya zvivakwa zviri muHarare neChitungwiza, dare repamusoro iro ranga richifanira kunzwa chikumbiro cheChitrest chekuti kupwanywa kuri kuitwa zvivakwa izvi kumbomiswa rati richazonzwa chikumbiro ichi nemusi weChina. VaTafadzwa Muguti, vanove Provincial Development Coordinator wedunhu reHarare vakaburitsa mashoko nezuro vachiti chirongwa chekupwanya zvivakwa zviri kushanda zviri kunzwe kwemutemo chichaitwa muHarare, Chitungwiza neRuwa senzira yekuchenesa dunhu reHarare. Zvichakdai, rimwe sangano rinomirira vagari vemuHarare, reCombined Harare Residents Association, raburitsa mashoko richikurudzira hurumende kuti isiye makanzuru aite zvisungo zvawo ega kwete kuaudza zvekuita. Pakamboitwa chirongwa chakadai muna 2005 icho chaidaidzwa kuti Operation Murambatsvina, nhume yeUnited Nations, Amai Anna Kajumulo Tibaijuka, vakati chirongwa ichi chakasiya vanhu vanodarika zviuru mazana manomwe (700 000) vasina pekugara uye zvekudya. No media source currently available 
business	VaMzembi Vopinda Misangano muWashington DC yeKukwezva Vashanyi	"Gurukota rezve kushanya nekushanyirwa kwenyika, VaWalter Mzembi, vanoti vari pamusangano we US-Africa Business Summit uyo uri kuitirwa muWashington vachiyedza kukwezva vanoita zvemabhizimusi ekushanyira nyika kuti vaende kuZimbabwe. ​VaMzembi vanoti kunyange hazvo huwandu hwevanhu vanoshanyira nyika vachibva kuAmerica hwakawanda kukunda dzimwe nyika, vanoti vanoda kuti hurambe huchikwira. Musangano uyu wakatanga neChipiri uye uchapera neChishanu. VaMzembi vachangobva kukundwa mumakwikwi ekutsvaga munyori mukuru musangano re United Nations World Tourism Organisation akaitwa kuSpain. Asi vanoti izvi hazvisi kuvadzora kumashure sezvo vakadzidza zvikuru kubva kumakwikwi aya. ""Tichange tichizeya nedzimwe nyika dzinosanganisira vana muzvina bhisinesi vemu America pamusoro pekuti vangawedzere seyi huwandu hwevanoshanya munyika,"" VaMzembi vaudza Studio 7. VaMzembi vaenderera mberi vachiti vane zvirongwa zvakawanda zvavari kuda kuti vana muzvinabhisinesi vemuAmerica vaite vakabatana neZimbabwe mukuedza kuvandudza nyaya yekushanya nekushanyirwa. No media source currently available "
business	Paramende Inoudza IMF Kuti Igadzirise Hukama Hwayo neZimbabwe	Asi VaFanizza vati hapana rubatsiro ruchapihwa Zimbabwe kudzamara yabhadhara zvikwereti zvayo kuIMF. Nhengo dzekomiti yeparamende inoona nezvebhajeti nekufambiswa kwemari dzaudza chikwata cheInternational Monetary Fund, IMF, chiri kushanya munyika kuti hadzisi kufara nekuti sangano iri harina zvariri kuita mukubatsira nyika nemari kunyange hazvo Zimbabwe iri kuita zvese zvayakanzi iite pasi pechirongwa che Staff Monitored Program Chikwata ichi cheIMF chaita musangano nekomiti iyi apo nhengo dzeparamende dziri mukomiti iyi dzati hadzisi kufara kuti IMF haina zvairi kuita kuona kuti Zimbabwe yatanga kuwana ribatsiro rwemari kubva kuIMF neWorld Bank. Sachigaro vekomiti iyi, VaDavid Chapfika, vaudza chikwata ichi chiri kutungamirirwa naVaDomeninco Fanizza kuti chirongwa cheStaff Monitored Program chakatanga panguva yehurumende yemunatanidzwa muna 2013 uye kusvika pari zvino chiri kungoenderera mberi. Vati munguva pfupi nyika inenge yave kugadzirira sarudzo uye hapana achazenge ave kutarisa nezvechirongwa ichi kana IMF ikasabatsira nekuti munhu wese anenge ave kuita zvesarudzo. Imwe nhengo yekomiti iyi, VaSamson Mukanduri, vatiwo IMF inofanira kudzora moyo kuti Zimbabwe ikwanise kuwana rubatsiro sezviri kuitawo dzimwe nyika dzinotambura. Asi VaFanizza vati hapana rubatsiro ruchapihwa Zimbabwe kudzamara yabhadhara zvikwereti zvayo kuIMF. Vatiwo Zimbabwe inofanira kugadzirisa hushamwari hwayo nenyika dzayakakwereta mari vachiti nyika idzi inhengo dzeIMF uyewo ndidzo dzinotora danho rekuti Zimbabwe yobatsirwa here kana kuti kwete. Vatiwo nyaya iripo haisi nyaya yechikwereti chete asi kuti dzimwe nyika dzinoda kuti Zimbabwe igadzirise nyaya dzekutorwa kweminda sezvayakatsiidza kuti ichaita mubumbiro remitemo yenyika Vanoti havawoni chingatadzise kuti Zimbabwe ibatsirwe neIMF, World Bank nemamwe masangano kana izvi zvese zvikange zvaitwa. VaMasimba Manyanya avo vakamboshanda mubazi rezvemari vanoti nhengo dzeparamende dzine kodzero yekutsutsumwa neIMF sezvo pasina zvavari kuona zviri kuitika pahupfumi kubva pakatanga chirongwa ichi. Vanotiwo hapana ruzivo rwakanyanya pamusoro pechirongwa ichi uye chinodiwa chete inyaya yekuti nyika igadzirise zvinhu zvayo kuti isapedzesera yave kuenda kumasangano akaita seIMF kuti iwane rubatsiro. Zimbabwe ichekwereti chinodarika mabhiryoni masere kumasangano akaita seIMF, World Bank nedzimwe nyika izvo zvave kuitadzisa kuwana rubatsiro rwemari zvinova zvaita kuti hupfumi hwenyika husasimuke. VaFanizza nechikwati chavo vari kuongorora chirongwa cheStaff Monitored Program pamwe nekunzwa pfungwa dzehurumende, vemabhizimisi nemasangano akasiyana siyana uye vachandotura gwaro ravo kubhodhi yeIMF muna Kubvumbi apo pachatorwa danho rekuti Zimbabwe yobatsirwa here kana kuti kwete. No media source currently available  
business	Nyanzvi Dzoshora Hurumende Iri Kuda Kuomesera Vashandisi veMadandemutande	No media source currently available Nyanzvi dzinoti hurumende inogona kuvhara madandemutande kana kushungurudza vanoashandisa sekuvimbisa kwayakaita asi izvi zvinosvibisa chimiro chenyika pamwe nekuti irasikirwe nebhizimisi rakwanda. Nyanzvi munyaya dzekufambiswa kwemashoko nematongerwo enyika dzinoti veruzhinji vanofanira kutora mashoko ehurumende zvakadzama sezvo hurumende ichikwanisa kuita zvairi kutaura. Mudzidzisi wezvekutapwa kwenhau pachikoro cheChristian College of Southern Africa, VaDonald Mukota, vanoti pane dzimwe nyika dzemuAfrica dzakatombovhara madandemutande kana kusunga vanoashandisa, saka zvinogona kuitika muZimbabwe. Asi vanoti izvi handizvo zvingaite kuti vanhu vatadze kushandisa madandemutande. Asi vanotiwo vanhu vanofanira kushandisa madandemutande mune zvakanaka. Mukuru wesangano reZimbabwe Democracy Institute, Doctor Pedzisayi Ruhanya, vanoti hazvibatsiri kuvhara madandemutande uye kana hurumende yaita izvi, inenge yaratidza pachena kuti haidi hutongo hwejekerere. Doctor Ruhanya vanoti zvekuvhara madandemutande zvinoitwa nehurumende dzine hudzvanyiriri uye dzine zvadzinoda kuvanza. Vanoti zvinoda mari yakawanda chose kuvhara madandemutande uye hurumende dzisina mari dzakaita seyeZimbabwe dzinogona kunetsekana kuita izvi. Asi vanoti Zimbabwe inogona kuwana rubatsiro rwekuita izvi kubva kunyika dzakaita seChina. Muzvare Kholiwe Majama Nyoni vanoti zvinosuwisa kuti hurumende yeZimbabwe iri kuronga kuomesera vanhu vanoshandisa madandemutande iyo iri iyo nzira yave kushandiswa neveruzhinji kufambisa mashoko pamwe nekunzwa nhau kubva mukati nekunze kwenyika. Muzvare Majama Nyoni, avo vachangobva kumusangano we Forum on Internet Freedom in Africa wakaitirwa kuSouth Africa svondo rapfuura, vati zvakabuda pamusangano uyu zvinoratidza kuti nyika inorasikirwa nemari yakawanda chose kana madandemutande akavharwa kana kuvhiringwa. Sangano reCollaboration on International ICT Policy for East and South Africa rinoti kuvharwa kwemadandemutande kwakaita kuti nyika dzeSub Saharan Africa dzirasikirwe nemari inodarika mamiriyoni mazana maviri emadhora.
business	Vanhu Vorasikirwa neMari Vachiyedza Kunotsvaga Mabasa paMuzinda weSouth-Sudan muHarare	Vanhu vazhinji nemusi weChipiri vakafambira dhongi rakaora kumuzinda weSouth-Sudan muZimbabwe kuBelgravia mushure memashoko aifamba pamadandemutande eFacebook neWhatsApp kuti muzinda uyu wange uchizotora vanhu vanoda mabasa kuti vaende kunyika iyi. Nyika yeSouth Sudan haina kugadzikana sezvo muguta guru renyika iyi reJuba muchigara muine hondo. Vari kurwisana muSouth-Sudan ndevanotsigira mutungamiri wenyika iyi VaSalva Kiir nevaimbova mutevedzeri wavo VaRiek Machar. Vakawanda vaenda kumuzinda uyu muHarare vabva vachiridza tsamwa sezvo mashoko ekuti pange pachida kutorwa vanhu kuti vange vachipinda mabasa anzi ndeemanyepo. Asi aka handi kekutanga vanhu vachiita chipata pata chekuenda pamuzinda uyu sezvo vanamukoti vakambonyeperwa kuti kwaita mabasa muna Chikumi vakaendawo kumuzinda uyu. Gurukota rinoona nezvehutano Dr David Parirenyatwa vakati kunyangwe hurumende yainge yazivisa kuti iri kushanda neSouth-Sudan kutsvagira vanhu mabasa, kusvika parizvino hapana chibvumirano chati chaitwa. Izvi zvakakonzerwawo nekuti pana vanamukoti vanodarika zviuru zvitatu vasina mabasa. Nyaya yekunyeperwa kwavanamukoti yakatozeyiwa mudare reparamende. Mumwe wevanhu vapumha dova vachienda kumuzinda weSouth Sudan ndiVaSamson Chitema avo vati kunyangwe kuSouth Sudan kusina kugadzikana, kuri nani pane kugara muZimbabwe. Muzvare Miriam Mugodhi avo vange vachiratidza kurwadziwa zvikuru pamwe nekushupikana vati vabva kuBulawayo chaiko. Vati vange vatofunga kuti mudzimu wavaona sezvo vaine magwaro anodiwa. . VaPeter Museve avo vakaita zvidzidzo zveMasters vaudza Studio 7 kuti mamiriro aita zvinhu munyika apa kuti vanhu vaende havo kuSouth-Sudan uko kunogara kuchirira pfuti. Studio 7 yataurawo naVaJames Mukomva avo vati havasisina tarisiro yemabasa pasi pehurumende yemutungamiri wenyika VaRobert Mugabe. Kunyangwe zvazvo nyika yeSouth-Sudan ichitevedza tsika dzechiMuslim Mukurru weZimbabwe Democracy Institute, Dr Pedzisai Ruhanya avvanoongorora magariro evanhu pamwe nezvematongerwo enyika vati vana veZimbabwe vazhinji vacho vanotendera muchiKristu havasisina hanya nekwavanowana mabasa. Dr Ruhanya vati kuoma kwehupenyu munyika kuri kuita kuti zvizvarwa zveZimbabwe zvitsvake mabasa chero kwaamuka. Vanoongorora nyaya dzezvehupfumi, VaMasimba Kuchera vaudza Studio 7 kuti hurumende inofanira kudzika mitemo inokwezva vemabhizimisi vekunze nekuti nyika yaenda kumawere. Mashoko aya atsinhirwawo nemunyori mukuru musangano reZimbabwe Congress of Trade Unions VaJaphet Moyo avo vati vashandi vari pamabasa paerizvino havasi kutambiriswa mari dzemihoro uye makambani akawanda ari kuramba achivharwa. Mutungamiri webato rePDP uye vaimbova gurukota rezvehupfumi, VaTendai Biti vanoti zvakawanda zvinoda kuitwa nehurumende kugadzirisa nyaya dzezvehupfumi. Vachitsvaga rutsigiro pasarudzo dzemuna 2013, vebato reZanu PF vakavimbisa kuti vachaumba mabasa anosvika mamiriyoni maviri. Asi kusvika pari zvino makambani ari kuramba achivharwa zvichisiya vazhinji kunyangwe vakadzidza vasina chekubata. Mutungamiri wenyika VaRobert Mugabe vanoti nyaya yezvirango ndiyo iri kupa kuti Zimbabwe itadza kugadzirisa nyaya dzezvehupfumi. Asi nyanzvi munyaya dzezvehupfumi dzinoti VaMugabe ndivo vari kutadza kutungamira zvikuru vachitadza kugadzirisa nyaya dzehuori. Kunyangwe zvazvo Studio 7 isina kukwanisa kutaura nemumiriri wemuzinda weSouth-Sudan muZimbabwe uyo ange asipo, pamukova wemuzinda uyu pange pakanamirwa mapepa ange achizivisa veruzhinji kuti mashoko aishambadzwa ekuti vaitora vanhu vekunoshanda kunyika yavo ange ari emanyepo. Munguva pfupi yapfuura, zvimwe zvizvarwa zveZimbabwe zvakanyeperwa kuti kwainge kwaita mabasa kuKuwait neSaudi Arabia asi zvikazoguma zvobatwa senhapwa munyika idzi.  No media source currently available 
business	"Kambani yeHurumende yeFidelity Printers Ndiyo Ichadhinda ""Ballot Papers"""	Komisheni inoona nezvesarudzo yazivisa makambani achadhinda mapepa ekuvhotesa pamusangano wayaita nevemapato ari kukwikwidza musarudzo dzegore rino. Vachitaura pamusangano uyu, imwe nhengo yeZimbabwe Electoral Commission, Zec, VaQubani Moyo, vati mapepa ekuvhotesa achadhindwa nemakambani maviri emuno anoti Fidelity Printers nePrintflow. Fidelity ndiyo ichadhinda magwaro ekuvhotera mutungamiri wenyika, uye ekuvhotera nhengo dzedare reparamende. Printflow ichadhinda mapepa ekuvhotera makanzura. Makambani maviri aya ndeehurumende. VaMoyo vatiwo mapato achabvumidzwa kuona kudhindwa kunenge kuchiitwa mapepa aya. Mashoko eZec aya atambirwa nevari kumirira MDC Alliance musarudzo yemutungamiri wenyika, VaNelson Chamisa, VaJameson Timba. Asi munyori mukuru muMDC-T inoutngamirwa naMuzvare Thokozani Khupe, VaNixon Nyikadzino, vati kunyange hazvo Zec yazivisa kuchadhindwa mapepa ekuvhotesa aya, nyaya iyi haiperere ipapa sezvo vachiti pane zvimwe zvinoda kugadziriswa. Mapato aya paapihwa mukana wekubvunza mibvunzo maererano nekomiti yanga ichida kuumbwa neZec pakati pevanhu vari mumapato ari kukwikwidza musarudzo ichange ichitarisa nhuna dzinenge dzichibva mumapato pamberi pesarudzo, ye Multi-party Liason Committee, imwe nhengo yebato reFreedom Movement #1980 Chinhu Chedu, VaFrancis Danha, vakonzera zhowe zhowe vachiti sachigaro weZec, Amai Priscilla Chigumba, nevose vari mukomsheni yavo vanofanira kusiya basa. VaDanha vati Amai Chigumba nevamwe vavo vakatadza kufambisa basa zvakanaka pavakatadza kupa mapato ezvematongerwo gwaro revavhoti pamberi pekugara kwakaita dare raitambira mazita evachakwikwidza musarudzo svondo rapera. VaDanha vati kutadza kuwana gwaro revavhoti kwakakonzera kuti nhengo dzebato ravo zhinji dzitadze kukwikwidza musarudzo vachiti havachavimbi kuti Zec ichakwanisa kufambisa sarudzo munyika. Zvaitwa naVaDanha, avo varambidza VaMoyo nechikwata chavanga vachifamba nacho kuenderera mberi nekutaura kudzamara Amai Chigumba vasiya basa, zvabva zvakaonzera kuti musangano uyu utadze kuenderera mberi uye komiti yanga ichida kuumbwa iyi itadze kuumbwa. Vanga vakamirira Zanu PF pamusangano uyu, VaFortune Chasi, vashora zvaitwa naVaDanha. Asi VaTimba vatiwo zvaitwa naVaDanha zvinoburitsa pachena kurwadziwa kwemapato anopkisa nemafambisirwo ari kuitwa basa neZec Zvichakadai, VaMoyo vati komisheni yavo ichazoshevedzera mumwe musangano kana vagadzirisa nyaya dzekuchengetedzeka kwevanhu nemapurisa kuitira kuti misangano isakanganiswe sezvaitwa naVaDanha. No media source currently available 
business	NSSA Yobatsira Vakuvari, Asi Vari paMudyandigere Votsamwiswa neMari Dzavari Kupihwa	Apo vanhu vari kutambira mari yemudyandigere vari kuramba vachichema-chema kuti mari yacho ishoma, gurukota rezvekugara zvakanaka kwevanhu, Amai Prisca Mupfumira, vanoti hurumende iri mushishi kugadzirisa nyaya iyi. Vachipindura mibvunzo kubva kuvatapi venhau pamusoro pekuti mari inotambirwa nevanhu vari pamudyandigere ichawedzerwa riinhi, Amai Mupfumira vati bazi reNSSA riri mushishi kugadzirisa nyaya iyi. Amai Mupfumira, avo vange vari munyarikani pachiitiko cheOpen Day yeNSSA Workers’ Compensation Rehabilitation Centre, vatiwo hurumende ine hurongwa hwekuti vanhu vanozvishandira pachavo vega vagokwanisa kuvewo vachibhadhara mari kuNSSA kuti vagozokwanisawo kuwana mari yemudyandigere kana vakwegura. Pari zvino vanhu vari pamudyandigere vanotambira madhora makumi mana pamwedzi uye hurumende yaive yati ichawedzera mari iyi kuti isave iri pasi pezana remadhora kubva muna Kurume wegore rino, asi izvi hazvina kuitika. Amai Mupfumira vati kubvira muna Kubvumbi wegore rino NSSA yakatanga hurongwa hwekubatsira nemari pakuviga nhengo dzeNSSA dzinenge dzafa. NSSA Rehabilitation Centre inzvimbo inorapa vanhu vanenge vakuvara vari pamabasa uye nzvimbo iyi ine mimwe michina yechizvino-zvino isingawanikwe kune zvimwe zvipatara. Mukuru weNSSA, Muzvare Liz Chitiga, vabvuma kuti vanhu vakawanda havazive nezvenzvimbo iyi, asi vati kambani yavo ine hurongwa hwekuti veruzhinji vakwanise kurapiwa panzvimbo. Mumwe wevanhu vakarapwa paNSSA Rehabilitation Centre ndiVaZuze Nzerere avo vakakuvara vari mumugodhi mavaishanda. VaNzerere, avo vasisakwanise kufamba vega, vati vakarapwa vakadzidziswawo mabasa ekusona uye vanofara kuti kambani yavaishandira yakavadzorera pabasa. Panguva imwe chete NSSA Rehabilitation Centre inokwanisa kuve nevanhu makumi manomwe vanenge vachirapwa vachigarapo. Nzvimbo iyi, iyo iri pedyo nechipatara chikuru cheMpilo yakavhurwa mugore ra1971. No media source currently available 
business	VaJuly Moyo Votarisirwa Kupa Rekupedzisira Pakuti Harare Yokwereta Here Mari Inodarika Bhiriyoni yemuNyika	Gurukota rinoona nezvematunhu VaJuly Moyo vave kutarisirwa kupa rekupedzisira pachikumbiro chekanzuru yeHarare chekuti ikwanise kupihwa mukana wekukwereta mari inodarika bhiriyoni imwe chete nezviuru mazana mana emunyika. Nyaya iyi yaunza kusawirirana pakati pekanzuru nemasangano anomirira vagari. Vakafanobata chigaro chameya wemuHarare VaStewart Mtizwa vebato reMDC- Alliance vaudza Studio 7 kuti sezvinodiwa pamutemo vakaendesa kuhofisi yaVaMoyo chikumbiro chavo pamwe nezvakataurwa nevagari. Hatina kukwanisa kubata VaMoyo sezvo nharembozha yavo yange isiri kudairwa. VaMtizwa vaatti kanzuru yavo haikwanise kuita mabasa makuru kana vakasapihwa mvumo yekukwereta mari iyi. Vagari vainge vapihwa kusvika musi wa 7 Kubvumbi kuti vape pfungwa dzavo uye vakawanda vari kutsika madziro. Mutungamiri werimwe sangano revagari reHarare Residents Trust vaPrecious Shumba varamba zviri kutaurwa naVaMtizwa. Asi mutauriri weguta reHarare vaMichael Chideme vatiwo zvakakosha kuti kanzuru ikwereteswe mari iyi.nekuti izvi ndizvo zvinoiutwawo nemakanzuru ose pasi rino kana vachida kuita mabasa makuru. Izvi zvapikiswa nevanoona nezvekufambiswa kwemabasa mune rimwe sangano rinomiririra vagari reCombined Harare Residents Association VaReuben Akili vati kanzuru haibude pachena kuti yawana marii pazvirongwa zvakafanana nekubhadhariswa kwevanhu mari dzekumbosiya motokari muguta reHarare. Pamutemo, kana kanzuru ichida kukwereta mari inofanira kutanga yagara yobuda nechisungo chinozotambirwa nameya. Kanzuru inozozivisa vanhu kuburikidza nekushambadzira mumapepanhau uye vanhu vane mazuva makumi maviri nerimwe kuti vapindure. Kana izvi zvapera chikumburo uye zvinenge zvataurwa nevanhu zvinozoendeswa kugurukota rezvematunhu kuti rione kuti kanzuru yebvumidzwa here kana kuti kwete kukwereta mari. No media source currently available 
business	IMF Inoti Zimbabwe inofanira Kusunga Dzisimbe neKubhadhara Zvikweti Kuti Igadzirise Hupfumi	Bhanga guru rinokweretesa mari nyika dzepasi rino reInternational Monetary Fund, IMF, rinoti Zimbabwe inofanira kuzvipira kuvandudza zvinhu munyaya dzezvehupfumi kana ichida kubuda mumadhaka mairi. IMF inoti nyika inofanira kurwisa huori, kusimbisa dhora remunyika uye kuva nemazano ekuti ingabhadhare sei chikwereti chayo chinodarika mabhiriyoni gumi emadhora ekuAmerica kana kuti US$10 billion kune vekunze chete. Mumashoko kuvatori venhau, IMF inotiwo Zimbawe inofanira kuvawo nemazano anokwezva vemabhizimisi vekunze uye kugadzirisa nyaya dzemagariro evanhu nehutano munguva ino yekurwisa denda reCovid-19. Asi imwe nyanzvi munyaya dzezvemabhanga uye vari nhengo yeZanu PF, VaGilbert Muponda, vanoti Zimbabwe iri mugwara zvisinei nezviri kutaurwa neIMF. Vati izvi zviri kuonekwa kuburikidzwa nekuwanikwa kwemari yemunyika mumabhanga, musika wekutenga nekutengserana mari yekunze kuReserve Bank of Zimbabwe, RBZ, kugadzirwa kwezvivakwa nezvimwe. Vatiwo hupfumi hwenyika hauchadi vekunze vakawanda sezvo vanhu munyika vachirarama nekuzviitira mabasa avo emaoko anongoda kusimudzirwa. Asi nyanzvi munyaya dzezvezvepfumi, VaVictor Bhoroma, vanotiwo IMF yarova nemonemo vachitiwo zviri kutaurwa nebhanga iri ndizvo zvagara zvichitaurwa nevana veZimbabwe kuti huori hunofanira kumiswa uye hurumende haifanire kuramba ichikwereta mari ichikundikana kubhadhara. Zimbabwe ine zvikwereti kuWorld Bank, Paris Club neAfrican Development Bank izvo iri kutatarika kubhadhara zvopa kuti itadze kuwana zvimwe zvikereti. Zvikwereti izvi zviri kupa kuti nyika itadze kukwereteswa imwe mari. Vachipawo pfungwa dzavo, mukuru wesangano reCEO Africa Roundtable, VaOswill Binha, vati Zimbabwe inofanira kudyidzana nedzimwe nyika kwete kuda kuita kunge chitsuwa. Vatiwo vemabhizimisi vakawanda vekunze vanoteerera zvinotaurwa neIMF nekudaro hurumende haifanire kungoisa zvimiti munzeve ichiita zano ndega. Gurukota rezvemari, Muzvinafundo Mthuli Ncube, vanotiwo vari kutarisira kuti hupfumi hwenyika huchakwira nezvikamu zvinodarika zvinomwe kubva muzana kana kuti 7,4%. Asi IMF inoti inotarisira kuti hukwire nezvikamu zvinoti darikei zvitatu zvishoma kubva muzana kana kuti 3,1%. Mwedzi unouya, IMF inoti iri kuita musangano padandemutande neZimbabwe mukuyedza kuumba hwaro hwekuti patangwe chimwe chirongwa chekubatsira Zimbabwe neruzivo kana kuti Staff Monitored Programme. Chirongwa chakadai chakaitwa kusvika muna Kukadzi gore rapera asi IMF yakati Zimbabwe yainge yatora gwara risiri iro. No media source currently available   
business	Kanzuru yeHarareYoronga Kuwanisa Vanhu Mvura Munguva Dzakasiyana	Kanzuru yeHarare yazivisa kuti ichatanga kugovera mvura nguva dzakasiyana nekuda kwekuderera kwemvura pamwe nekuwanda kwetsvina munyanza yeLake Chivero. Kanzuru yeHarare inoti yatarisana nematambudziko akawanda munyanza iyi zvekuti ichatanga kugovera vanhu mvura mwedzi uno sezvo isisakwanise kuti mugari wese muguta awane mvura yakachena. Mukuru anoona nezvekufambiswa kwemabasa pachigayo chemvura cheMorton Jaffrey Water Works, VaPaul Chabata, vati mvura iri mudhamu yasviba zvakaipisisa nekuda kwetsvina inobva kuHarare nezvimbo dzakatenderedza guta iri izvo zvave kuita kuti kanzuru ishandise mari yakawanda pakuchenesa mvura iyi. Vatiwo tsvina iyi inokonzerwawo nevanhu vanoredza hove zvisina mvumo mudhamu yave kukanganisa kanzuru pakupomba mvura. Mabharani mukuru wekanzuru, Engineer Hosiah Chisangno, vati vari kukurudzira vagari kuchengetedza mvura uye kanzuru yavo ichatanga kugovera vanhu mvura kutanga mwedzi uno. Vatiwo kunzuru ichavhara chigayo cheMorton Jaffrey mukupera kwesvondo kuitira kuti vabvise tsvina irimo uye izvi zvichawedzera huwandu hwemvura kubva pa 360 mega litres kusvika pa 450 mega litres pazuva. Vagari vemuHarare vanoshandisa 800 mega litres muchando ne1200 mega litres panguva yezhizha pazuva rega rega. Vanoona nezvekufambiswa kwebasa musangano reCommunity Water Alliance, VaHardlife Mudzingwa, vaudza Studio7 kuti havabvumirani nematanho ari kuda kutorwa nekanzuru ekugovera mvura vachiti zvichaita kuti vagari vabatwe nezvirwere. VaMudzingwa vati kanzuru inofanira kutora mvura kubva kune mamwe madhamu akaita seDarwendale kuti mvura ikwanire munhu wese. Muzvina bhizimisi vashanda padhamu iri kwenguva yakareba, VaGarry Stafford, vaudza Studio7 kuti kuzara kwejecha mudhamu kuri kukonzerwa nekurimwa kuri kuitwa mumatoro nedzimwe nzvimbo muHarare nenzvimbo dzakatenderedza guta uye zvakakosha kuti zvisaitwe kuti dhamu reChivero risaparare. Vati dhamu iri range rakadzika mamita makumi maviri nemasere asi pari zvino rakadzika mamita gumi nemasere chete sezvo razara jecha. Nyanzvi munyaya dzemvura dzinoti tsvina yakawanda iri kupinda muLake Chivero iri kukonzerwa nekanzuru yeHarare iyo iri kutadza kugadzirisa mapombi anotakura tsvina. Nyanzvi idzi dzinoti kuendeswa kwetsvina isina kuiswa mishonga inodzora hukasha hwetsvina munzizi dzakaita seMukuvisi neManyame kuri kuwedzerawo kuipa kwemvura yemuLake Chivero. Muna Kurume 2015 kanzuru yeHarare yakawanikwa nematare edzimhosva iine mhosva yekudira siweji muna Mukuvisi isina kucheneswa sezvinodiwa nemutemo ikafaindiswa zviuru zana zvemadhora ekuAmerica. Kanzuru yeHarare yakabatwa nemhosva yekutyora mutemo weEnvironmental Management Act kuburikidza nekudira tsvina munzizi dzinoti Mukuvisi, Marimba, Ruwa neNyatsime, nzizi dzine mvura inopedzisira yapinda muLake Chivero. Nyanzvi mukuvakwa kwemaguta dzinoti guta reHarare rakavakirwa panzvimbo isina kunaka sezvo riri munzvimbo inofamba nemvura inopinda muLake Chivero, izvo zvinoita kuti mvura iyi isvibe zvakanyanya. Pari zvino guta reHarare rinoda mari inosvika mamiriyoni matatu emadhora semari yekutenga mishonga yekuchenesa mvura pamwedzi wega wega. No media source currently available 
business	Vagari kuChivi Voparura Zvirongwa Zvinosimudzira Dunhu Ravo	Nechinangwa chekuendesa mberi chirongwa che Zimbabwe Agenda for Sustainable Socio-Economic Transformation, Zim-Asset mumaruwa mavagere, vagari vedunhu reChivi kuMasvingo vari kuparurawo neMugovera hurongwa hwavo hwakanangana nekusimudzira dunhu ravo. No media source currently available Sachigaro weChivi Rural District Council, uye vari kanzura we Ward 31, VaKiller Zivhu, vanoti vanenge vakaungana pamusha pavo apo vanenge vachiparura zvirongwa zvakawanda. Vati zvirongwa izvi zvinosanganisira chibage chakarimwa chichabatsira vane nzara, mombe dzichapiwa kumadzishe kuti vagozorimira nherera nechirikadzi, pamwewo nehove dzavari kupfuya. VaZivhu vanoti vachatorawo mukana uyu kukurudzira vagari vemunharaunda yavo vari mumaguta kuti vavake kumamisha kwavanobva.
business	Nyanzvi Dzoyambira Kuti 2017 Richava Gore Rakaoma Zimbabwe Ikasavandudza Zvinhu	Gore rapera ra2016 igore range rakaomera vazhinji pamwe nehurumende. Munyika makaita dambudziko rekushomeka kwemari zvakapa kuti bhanga guru renyika reReserve Bank of Zimbabwe riparure mari yemabond notes asi asiri kubatsira kugadzirisa dambudziko iri. Hurumende yaitadza kubhadhara vashandi vayo mihoro paine nguva uye nyanzvi munyaya dzehupfumi pamwe nematongerwo enyika dzinoti vanhu vanofanira kusunga dzisimbe nekuti 2017 igore richange rakaoma kudarika gore rapfuura. Hupfumi wenyika hauna kukura sezvange zvakatarisirwa uyewo mari yaitarisirwa kuwanikwa nehurumende yakadzikira zvakanyaya mugore richangopfura. Hurumende yakashandisa mari yakwanda kudarika mari yaya kawana izvo zvakaita kuti isare iine chikweretti chemadhora anodarika bhiriyoni. Zvikamu makumi mapfumbamwe nezviviri kubva muzana zvemari yehurumende zviri kuenda kumihoro yevashandi izvo zvopa kuti zvinhu zviomere hurumende. Kunyange hazvo hurumende yakadzika mutemo unorambidza kupinda munyika kwezvinhu zvinogadzira muno kana kuti Statutory Instrument 64, nyika iri kuramba ichitenga zvinhu zvakawanda kunze kudarika zvainotengesa nekuda kwekuti maindasitiri haasi kushanda zvakanaka. Izvi ndezvimwe zvinonzi zvakakonzera kushaikwa kwemari munyika zvikazoita kuti Reserva Bank of Zimbabwe iunze mhando yemari yemaBond Notes muna Mbudzi wegore rapera. Mubhajeti ravo regore rino, gurukota rezvemari, VaPatrick Chinamasa, vanotarisira kuti hupfumi hwenyika huchakura nechikamu chimwe nechidimbu kubva muzana (1.7percent) Vanonoongorora nyaya dzehupfumi, VaMasimba Kuchera, vanoti ramangwana reZimbabwe harina kujeka nekuti zvese zvakakanganisika muna 2016 pamwe nevakazvikanganisa vachiripo uye havana shanduko yavari kuita. Vanoti vano bvumirana nemaonero emasangano akaita seInternational Monetary Fund neWorld Bank ekuti hupfumi hwenyika hucharamba huchidzikira mugore rinouya. Vanotiwo kunyange hazvo VaChinamasa vane matanho avakaparura mubhajeti regore rinouuya ekukwezva vekunze kuti vauye kuzosima mari yavo muno pamwe nekusimudzira mabhizimisi havawoni izvi zvichiiitika nekuda kwezvikonzero zvekunetsa kwemari. Vanotiwo zvikwereti zveZimbabwe kumasangano akaita se World Bank, African Developement Bank nedzimwe nyika ndizvowo zviri kutadzisa nyika kuwana mari yekusimudzira maindasitiri ayo. VaKuchera vanoti havaoni vemabhanga, masangano nenyika dzekunze vachisunungura homwe nekuti hurumende yeZimbabwe inoratidza kuti haisati yazvipira kuita zvinodiwa kuti ikwanise kutanga kukwereteswa mari. Nyanzvi munyaya dzehupfumi vachishanda vakazvimirira, VaJames Johwa, vano bvumirana naVaKuchera vachiti kuti Zimbabwe ikwanise kuwana rubatsiro rwemari inofanira kutanga yabhadhara zvikwereti zvayo. Vanoti pari zvino Zimbabwe haikwanisi kubhadhara zvikwereti zvayo zvino darika mabhiriyoni gumi emadhora nekuti maindasitiri ayo haasi kushanda uyewo n nyaya yehuwori mukutengeswa kwezvicherwa. VaJohwa vaudza Studio 7 kuti nyaya yemitemo isina kujeka pamwe nemakakatanwa ari mubato riri kutonga reZanu PF ndizvo zvimwe zviri kuvhiringa hupfumi hwenyika. Mukuru weZimbabwe Democracy Institute of Zimbabwe, Dr Pedzisayi Ruhanya, vanotiwo nyaya dzematongerwo enyika asina kumira zvakanaka munyika zvikuru sei muZanu PF ndidzo dziri kuita vekunze vasauye munyika pamwe nekuti mabhizimisi emuno asashande zvakanaka. Vanoti semaonero avo kurwisana muZanu PF kuchaenderera mberi mubato iri gore rinouuya izvo vati zvichavhiringidza hupfumi zvakanyanya. Kunze kweizvi, munyori anoona nezvehupfumi mubato guru rinopikisa munyika reMDC inotungamirirwa naVaMorgan Tsvangirai vachimirira Hatfield mudare reparamende, Dr Tapiwa Mashakada, vaudza Studio 7 kuti huwori ndiwo humwewo huri kuvhiringa mabasa ezvehupfumi munyika. Vanoti kana nyaya iyi ikasagadziriswa havawoni chinosanduka munyaya dzehupfumi mugore rinouuya. Asi vanomirira rimwe sangano remabhizimisi reConfederation of Zimbabwe Retailers, VaDenford Mutashu vanoti vanoona sekuti gore rinouya rinenge rakanaka nekuda kwemitemo yakadzikwa nehurumende zvikuru sei mutemo wekudzivirira zvimwe zvinogadzirwa kunze westatutory instrument 64 pamwe nekushandiswa kwemaBond Notes. Asi vanoti dambudziko rekushomeka kwemari rinofanira kugadziriswa.  Asi VaJohwa naVaKuchera vanoti maBond Notes haana zvanobatsira uyewo hurumende iri kutadza kutobhadhara vashandi vayo zvisinei nekuti pave kushandiswa maBond Notes. VaMashakada vanoti zvinosuwisa kuti vashandi vazhinji vehurumende vakatamba Kisimusi vasina mari dzavo vachiti kana maBond Notes acho haasikuwanikwa. Asi vanomirira Highfield West mudare reparamende VaPsychology Mazivisa veZanu-PF vanoti zvirango ndizvo zviri kupa kuti hupfumi hwenyika hugwadame. Nyanzvi munyaya dzehupfumi nematongerwo enyika dzinotiwo nyaya yesarudzo dzichaitwa muna 2018 ndiyo ichavhirindidza nyaya dzehupfumi uye vanofunga kuti vakunze nevamabhizimisi vanogona kumirira kusvika sarudzo idzi dzaitwa vasati varonga kuti vasime mari yavo munyika. VaChinamasa vanoti hurumende yavo inoda chose kugadzirisa hukama hwayo nenyika dzepasi rese pamwe nemasangano akaita seWorld Bank neIMF uye ndosaka yakaumba hwaro hwekuti ingabhadhare zvikwereti zvayo sei kumasangano aya nedzimwe nyika. No media source currently available 
business	Gavhuna weRBZ VaMangudya Vanoti Kushandisa Rand Hakupedze Dambudziko reKushomeka kweMari	Gavhuna webhanga guru renyika, Doctor John Mangudya vanoti dambudziko rekushaikwa kwemari riri munyika haripedzwe nekushandisa mari yerand yekuSouth Africa seviri kutaurwa nedzimwe nyanzvi munyaya dzezvehupfumi. VaMangudya vakataura mashoko aya paUniversity of Zimbabwe muHarare musi weChitaru apo pange pari kuitwa musangano kana kuti symposium wenyanzvi dzezvehupfumi. VaMangudya vati Zimbabwe ichaenderera mberi ichishandisa mari dzakasiyana siyana nekuti kushandisa rand chete handiko kungagadzirisa dambudziko rakomba munyika rekushomeka kwemari. Doctor Mangudya vati mamwe ematanho anofanirwa kutorwa ekugadzirisa mamiriro ehupfumi haasi kuitwa. Vatiwo kuwondomoka kwemakambani ehurumende kan kuti maparastatals ndokumwe kuri kupa kuti hupfumi hwenyika hubve hwaenda kumawere. Gavhuna weRZ atiwo nyika inofanirwawo kugadzirisa zvematongerwo enyika kukwezva vane mari dzekunze. Imwe nyanzvi munyaya dzezveupfumi yataurawo pamusangano uyu VaNyasha Kaseke vati kuti nyika iwane mari yekunze vemakambani neveruzhinji vanofanirwa kunotengesera zvinhu kunze kwenyika. VaKaseke vati vemakambani vanofanirwa kutarisa kuti vogadzira sei zvinhu zvine mutengo wakaderera kuti vakwanise kuwana vatengi kunze kwenyika. Pamusangano uyu, nyanzvi dzezveupfumi dzakurudzirawo kuti kushandiswa kwemacards ekumabhanga pamwe nEcocash zviitwe kunzvimbo dzese munyika kusanganisira kumaruwa. VaMangudya vati kunyangwe zvazvo vanhu vanenge vachiti vane mari kumabhanga nyika haina mari iyi uri musvo izvo zviri kukonzera kuti kushaikwa kwemari kurambe kuchienderera mberi. Vakurudzira veruzhinji kuti vafarire kutenga nemacards ekubank nedzimwe nzira dzakadayi seecocash zvisingadi mari chaiyo vakati izvi zvinogona kurerutsa myaya yekushomeka kwemari. Vatiwo kupedza dambudziko rehuori pamwe nekugadzirisa dambudziko rekubudiswa kwemari yekunze zvisiri pamutemo zvinogona kubatsira zvakanyanya dambudziko rekushomeka kwemari. Vamwe vari pamusangano uyu vanosanganisa CZI, ZNCC, veZimbabwe Stock Exchange. No media source currently available 
business	Makurukota eHurumende Osangana neVashandi Kuti Vazeye Nyaya dzeMari yeMihoro Iyo Yonoka Kuuya	Makurukota ehurumende anoti rezvehupfumi, rehutano uye revashandi vehurumende vapinda mumusangano muHarare nevesangano rinomirira vashandi vehurumende reApex Council kuti vazeye nyaya dzekunonoka kwemari yemihoro. Hurumende yakazivisa svondo rapera kuti ichanonoka kutambirsa vashandi vayo mari izvo zvapa kuti paite ropa rakaipa pakati payo nevashandi ava vamwe vachiti vave kuronga kuratidzira. Nekuda kwekuvharwa kwemakambani akawanda munyika gurukota rezvevashandi Amai Prisca Mupfumira vanoti hurumende yave kuwana mari shoma kubva kumutero zvopa kuti itadze kubhadhara vashandi. Asi dzimwe nyanzvi munyaya dzezvehupfumi dzinoti nyaya yehuori ndiyo yapa kuti zvinhu zviite manyama amire nerongo munyika. Musangano uyu uri kuenderera mberi parizvino sezvo wanonoka kutanga.
business	Hurumende Inoti Yave Kumbomira Kupa Vanhu Marezinesi eKutepfenyura	Gurukota rinoona nezvekufambiswa kwemashoko nekutepfenyura, Dr Chris Mushowe, vanoti hurumende inogona kumbomira kupa marezenezi ekutepfenyura kumaredhiyo zvichitevera kutadza kuenda pamhepo kwemarhedhiyo matanhatu pamaredhioyo masere akapihwa marezeni muna 2013. VaMushowe vakaudza nhengo dzekomiti yeparamende inoona nezvekuburitswa kwemashoko mudare reparamende nemusi weChina kuti zvinhu zvakaoma munyaya dzezvehupfumi uye zviri kubatawo vemaredhiyo uye vanofunga kuti zvingave nane kuzotanga kupa marezenisi kana zvinhu zvagadzikana munyaya dzeehupfumi. VaMushowe vati pane vemaredhiyo masere vakapihwa marezenisi muna 2013, maviri chete anoti Diamond FM yekwaMutare yeZimpapers ne Ya FM yeRay of Hope yekuZvishavane ndidzo dzega dzakakwanisa kuenda pamhepo. Mutemo unosungira kuti redhiyo ienda pamhepo mukati megore nemwedzi misere yapihwa rezenesi. Kana izvi zvikasaitika rezensi rinobva ratorwa. Maredhiyo station anoti Faya FM yekuGweru ne Gogogoi FM yekuMasvingo eAB Communications, Breeze FM yeku Victoria Falls neSkyz Metro FM yekuBulawayo ekambani yeFairtalk Communications pamwe ne Nyaminyami FM yekuKariba neKE100.4E yemuHarare ekambani yeKingston ndiwo asati aenda pamhepo uye VaMushowe vati achatorerwa marezenisi mwedzi miviri inotevera kana akasaenda pamhepo. Vanoona nezvekutepfenyura musangano reMedia Institute of Southern Africa Zimbabwe Chapter muzvare Kholiwe Nyoni Majama vanoiti zviri kuda kuitwa nehurumende hazvina kunaka uye uye Zimbabwe Broadcasting Authority ingadai yakaongorora kuti makambani aya ane mari here isati yaapa marezenesi. Vanotiwo mari yakabhadhariswa makambani neveBAZ yemadhora zviuru zvinomwe kuti apihwe marezenisi yakawandisa zvikuru. Mukuru weMediaCentre, VaEnerst Mudzengi vaudzawo Studio 7 kuti izvi zvinoratidza pachena kuti vanhu kana kuti makambani akapihwa marezenisi ange asingakodzeri. Kana nhengo dzeparamende dzatiwo dzakashamiswa kuti kambani yakaita seKingstons ingapihwe rezenesi rekutepfenyura asi iyo ichitoomerwa nebasa rekutengesa mabhuku. Zvichakadai VaMushowe vati hurumende ichapa marezenisi emaredhiyo ekumatunhu kana kuti macommunity radido stations kana chirongwa cheDigitilisation chichinge chapera. Chirongwa ichi chaifanirwa kunge chakapera muna Kurume gore rino uye chakatadza kupera nekuda kwekushaikwa kwemari. Gurukota rezvehupfumi, VaPatrick Chinamasa vakaudzawo komiti iyi kuti hurumende haina mari yekuita chirongwa ichi uye havazivi kuti mari yacho vachaiwana rini. Vati pari zvino hurumende ine chikwereti chemamiriyoni makumi maviri kukambani iri kuita chirongwa ichi uye iri kutsvaga mari yekubhadhara kambani iyi. Muzvare Majama Nyoni vanoti mashoko aVaMushowe anoratidza pachena kuti hurumende haisikuda kupa marezensi enhepfenyuro dzematunhu. Chirongwa cheDigitilisation chinoita kuti nyika ikwanise kuva nhenhepfenyuro dzemaredhiro neterevhizheni dzakawanda. Zimbabwe inoda mamiriyoni mazana maviri emadhora kuita chirongwa ichi asi nyanzvi dzinoti mari yacho ichawedzera kana chirongwa ichi chikasaitwa nekukasika. No media source currently available  
business	Hurumende Yovimbisa Kugadzikana Mune zveMafuta Panguva iyo Magetsi ave Kunetsa muNyika	Gurukota rezvemhando dzemoto, Doctor Joram Gumbo, vanoti zvinhu zvave kuzogadzikana munyaya dzemafuta edzimotokari zvichitevera kuibva kwemari inosvika mamiriyoni makumi mashanu emadhora ekuAmerica yakapiwa makambani anopinza mafuta munyika kana kuti ma 'letters of credit'. Doctor Gumbo vanoti kubva kupera kwesvondo rapera kusvika pari zvino, motokari dzinotakura mafuta dziri mubishi kumhanya nemafuta dzichidira mumagaraji emunyika. Asi vanoti sezvo munyika manga mave negaha nechekare, zvinoda kanguva kakati kuti kuti vakwanise kudzora zvinhu pazvinofanirwa kunge zviri. Ukuwo, vamwe vedzimotokari vaudza Studio 7 kuti zvinhu hazvisati zvave kuratidza shanduko, sezvo mitsetse ichiri kuwanikwa munyika yose. Zvichakadaro, kambani yemagetsi yeZimbabwe Electricity Transmission and Distribution Company yazivisa nezvehurongwa hwekumbodzimwa kwemagetsi pane dzimwe nguva senzira yekuchengetedza magetsi mashoma ari kuwanikwa munyika. Kumbodzimwa kwemagetsi uku kuchaitwa munyika yose panguva dzatarwa nekambani iyi. Kambani yemagetsi iyi inoti yamanikidzwa kutora danho iri nekuda kwekuderera zvakanyanya kwemvura kudhamu rinogaiwa magetsi reKariba, pamwe nekudzikira kwemagetsi ari kugaiwa kugwenya remarasha reHwange Power Station. Kambani iyi yatiwo rimwe dambudziko riri kukonzera kushaikwa kwemagetsi anokwana nderekushomeka kwemagetsi ari kutengwa kubva kunze kwenyika, zvikuru kuMozambique. Magetsi achadzimwa kubva nenguva dzeshanu mangwanani kusvika nenguva dzegumi mangwanani, kuchizotiwo kubva nenguva dzeshanu manheru kusvika nenguva dzegumi usiku. Doctor Gumbo vanoti hurumende iri kugadzirisa dambudziko remagetsi iri kuburikidza nekupa marezinesi kwayakaita kumakambani makumi matatu nemana anoshandisa simba rezuva kuti awanise nyika magetsi, uye kugadziriswa kuri kuitwa magwenya ekuHwange. No media source currently available Asi mukuru werimwe sangano rinomirira vagari vemuHarare, reHarare Residents Trust, VaPrecious Shumba, vanoti vagari havasi kufara nenyaya yekumbodzimwa kwemagetsi iyi sezvo vanenge vakatobhadhara kare magetsi emwedzi wese. VaShumba vanotiwo nyika haisati yave nezvikwanisiro zvekuti magetsi ezuva ave iwo nhungamiri munyaya dzemhando dzemoto, izvo zvichaita kuti ruzhinji rwuomerwe zvakanyanya. No media source currently available  
business	VaJoram Gumbo Vopomerwa Mhosva yeHuori-ZACC Ichiti Haisati Yasumwa	Gurukota rinoona nezvemhando dzemoto, VaJoram Gumbo vari kupomerwa mhosva yekuita zvehuori apo vaive gurukota rezvekutakurwa kwezvinhu. Bepanhau reHerald rinoti kambani yavo yekusona hembe inonzi JMCD yakapihwa basa nekambani yeZinara uye vachinzi vaitorawo mari kubva kukambani iyi yaive pasi pebazi ravo. Asi vachibvunzwa nebepanhau reHerald, VaGumbo vakaramba kuti vanoita zvehuori vachiti kambani yavo inotengeserawo mbatya kuZanu-PF mauto nemamwe mapazi ehurumende. VaGumbo vanonzi vaipihwawo mari kubva kuZINARA dzekuenda kuMalaysia kunoita basa reAir Zimbabwe risinei nekugadzira migwagwa sezvinoshandiswa homwe iyi. Komishina weZimbabwe Anti-Corruption Commission VaGoodson Nguni vaudza Studio 7 kuti vanga vasati vasumwa nezvenyaya iyi nekudaro hapana chavangataure parizvino. Nhengo yedare reparamende inomirira MDC kuKambuzuma VaWillas Madzimure vanove nhengo yeAfrican Parliamentarians Network Against Corruption uye vari mukomiti yeparamende inoona nezvemashandiro emapazi ehurumende avo vanoti zvakakosha kuti makurukota nenhengo dzedare reparamende vabude pachena panyaya yehupfumi hwavo vachangotora mhiko. No media source currently available  .
business	Hurombo Hwopa Kuti Vashandi Vafambe neTsoka kuChinhoyi	Vashandi vakawanda vave kufamba netsoka kuenda kumabasa pamwe nekudzokera kumba Vachiti mari yavanotambira ishoma vamwe vachiti vave nemwedzi yakawanda vasati vatambira mari kwavanosevenza. Vashandi vakawanda vataura neStudio 7 vanoti zvinhu zvavekuvaomera zvekuti vave kuona kukwira motokari vachienda kumabasa kugarika. Mumwe mushandi anosevenzera kambani yeNational Social Security Authority (NSSA) VaGift Muchemeyi vanoti vanoona zviri nani kufamba netsoka kuenda kubasa mari yacho vozotenga sadza remashereni mashanu . Motokari dzinotakura vanhu kubva kumarukisheni kuenda kumabasa dzakadzikisa mari yekufambisa kusvika pamasendi makumi maviri nemashanu. VaMuchemeyi vanoti zviri nani kufamba mutunhu wemakiromita gumi pazuva ivo vachizokwanisa kudya sadza remutengo wakaderera. Mumwe mushandi anoda kudanwa nezita rekuti Shinga Mushandi anoti avekufamba kuenda kubasa nekuda kwekushomeka kwemari yaanotambira. Mushandi anoti zviri nani kuti mhuri yake irarame nepashoma paanowana iye achifamba zvake kuenda kubasa. Mushandi anoti kufamba kuenda kubasa ndiyo yatovetsika yake kwemakore maviri apera. Mumwe mushandi wekanzuru yeChinhoyi VaCrispen Chitakatira vanoti vave nemwedzi mishanu vasati vatambira uye vanoti kukwira motokari kuenda kubasa zvave kutotorwa sechinhu chinoitwa nevashandi vanotambira mari yakawanda. Mumwe mutyairi wemotokari dzinotakura vanhu kuenda kumabasa VaLameck Mushipe vanoti vavekuwana mari shoma pazuva zvichienzaniswa neyavaimbowana nguva yakare. VaMushipe vanoti izvi zviri kukonzerwa nevanhu vavekufamba netsoka kuenda mukati meguta. VaMushipe vanoti nguva yakare vaikwanisa kuwana madhora makumi maviri kusvika pamadhora makumi matatu emadhora pazuva asi mazuva ano vanototenda kana vakawana madhora gumi pazuva. Asi vanoona nezvehutano chiremba Maynard Kuchwa vanoti kunyange vanhu vachitsutsumwa kufamba netsoka kuenda kumabasa vanoti zvakavanakira hutano hwavo sezvo kufamba kunoita kuti muviri ugwinye. Zvichakadaro vanhu vakawanda muChinhoyi havana kuteerera kurudziro yanga iriko nemusi weChitatu yekusaenda kumabasa. Makambani, zvitoro nemabhangi zvanga zvakavhura. No media source currently available  
business	Vakawanda Vofarira Kudzikiswa Kwaitwa Mitengo yeDhata	Kukwidzwa kwemitengo uku kwaive kwaitika mushure medanho rakatorwa neboka rePost and Telecommunications Regulatory Authority, kana kuti POTRAZ rekutambira chikumbiro chemakambani enharembozha chekuti mitengo iyi ikwidzwe. Vanhu vakawanda vari kutambira nemufaro danho rakatorwa negurukota rehumhizha hwekufambiswa kwamashoko, VaSupa Mandiwanzira, rekumisa kukwidzwa kwemitengo wekushandisa internet panharembozha kwaive kwaitwa namakambni enharembozha. Kukwidzwa kwemitengo uku kwaive kwaitika mushure medanho rakatorwa neboka rePost and Telecommunications Regulatory Authority, kana kuti POTRAZ rekutambira chikumbiro chemakambani enharembozha chekuti mitengo iyi ikwidzwe. Vanhu vakawanda avo vaive varatidza kusafara kwavo vachishandisa Facebook, Twitter neWhatsapp, vadzokera zvakare painternet vachiratidza kufara kwavo nedanho ratorwa naVaMandiwanzira iri. Vamwe vataura neStudio 7 vatiwo vari kufara vachiti izvi zvinoratidza kuti vanhu vakataura nezwi rimwe chete pane zvinhu zvinenge zvichivanetsa, hurumende inogona kuvateerera. Mumwe mugari wemuBulawayo, Muzvare Nozipho Moyo, vanoti vari kufara nedanho rekumisa kukwidzwa kwemitengo yedhata. Asi Muzvare Moyo vanoti mitengo iyi yange isingafanirwe kuve yakakwidzwa kubvira pekutanga kuchitariswa kuti mitengo yeinternet muZimbabwe yagara iri pamusoro. VaMandiwanzira vakazivisa nezvekumisa kukwidza kwemitengo yedhata uku nemusi weChina mushure mekunge veruzhinji varatidza kusafara kwavo. Mumashoko avo, VaMandiwanzira, avo vaive vamboti havaikwanisa kupindira munyaya iyi sezvo vari pazororo, vakazivisa kuti mushure mekutaura nevakafanobata chigaro chegurukota rezvehumhizha hwekufambiswa kwemashoko, Amai Prisca Mupfumira, pamwe nePotraz, vakaona zvakakodzera kuti kukwidzwa kwemitengo iyi kumbomiswa. Studio 7 haina kukwanisa kunzwa kuna Amai Mupfumira kana kubva kuPotraz. Asi Potraz yaburitsawo mashoko ekuti yamisa danho rekukwidza mitengo yeinternet. Vamwe vanhuwo vakawanda vange vachishora kambani yeEconet iyo inonzi ndiyo yaive yauya nezano rekukwidzwa kwemitengo uku uye inova iyo yaive yakwidza mitengo iyi zvakanyanyisa uye nechimbi-chimbi. Hatina kukwanisa kunzwa kubva kuEconet panyaya iyi asi kambani iyi yazivisawo kuti yave kudzokera kumitemgo yakare. Mumwe anotengesa airtime uyo angoda kuzvidoma nezita rekuti Moyo ati kukwidzwa kwemitengo kwaive kwaitwa uku kwange kwave kukanganisa basa rake nevamwewo vanotengesa airtime saiye. Mutungamiri wekufambiswa kwemabasa musangano reAbammeli Human Rights Lawyers Network, VaTineyi Mukwewa, vati danho ratorwa nehurumende rinoratidza masimba evanhu kana vakataura nenzwi rimwe chete. VaNigel Gambanga avo vanoshanda nebepanhau repainternet rinonyora pamusoro pezvehumhizha hwekufambiswa kwemashoko, vanoti ichokwadi kuti makambni enharembozha ari kudurirwa nekuwanisa vanhu internet vachitiwo vanowona mitengo ichizokwidzwa zvekare asi zvisina kunyanya sezvange zvaitwa pari zvino. Gore rakapera Potraz yakakonzerazve mutauro apo yakatora danho rekuti makambani enharembozha asaite zvirongwa zvakasiyana-siyana zvekuderedza mitengo
business	Vashandi veNRZ neMhuri Dzavo Vorara paMahofisi eKambani Yavo muHarare Vachiratidzira	Vashandi vekambani yeNational Railways of Zimbabwe muHarare vari pakuramwa mabasa vanonzi vaungana nemhuri dzavo kumahofisi ekambani iyi ekuLochnivar, kuRugare vachiti havachina kwekugara, vamwe vachiti vakaburitswa mudzimba dzavairoja. Mutungamiri werimwe sangano rinomirira vashandi veNRZ reZimbabwe Amalgamated Railways Workers’ Union, ZARWU, VaKamurai Moyo vanoti madzimai evashandi ava nevana vavo vakabatana nevarume vavo kubva neChishanu chapfuura vachirara pamwe nekuswera panze pemahofisi ekambani iyi. Vanonzi vari kuda kuti NRZ ibhadhare mari dzavo dzemihoro dzemwedzi gumi nemishanu dzavasati varipwa, uyewo dzekubatsirika nekufamba dzavasati varipwa kwemwedzi mishanu. “Vashandi havana zvimwe zvavaikwanisa kuita kunze kwekuenda kunogara pakambani iyi sezvo pari ipo chete pavasingabhadhare rendhi,” vanodaro VaMoyo. Vanoti chimwe chakanyanya kutsamwisa vashandi idanho ravanoti rakatorwa nekambani yavo rekuenda kudare rinoona nezvemabasa ichida kuti vashandi vatsanangure zvikonzero zvavari kuramwira mabasa. “Panzvimbo yekuti vashandi vakwire ivo kumatare, kambani ndiyo yave kumhan’ara, zvakafanana nekuti munhu anenge akurova ndiye futi anomhanya kuno kukwirira kumatare,” VaMoyo vanodaro. Mutauriri weNRZ VaFanuel Masikati vatenda kuti vashandi vari pakuramwa mabasa uye vari kurara pamahofisi ekambani yavo muHarare. VaMasikati vaudza Studio 7 kuti kambani yavo ine chido kwazvo chekuti ibhadhare vashandi vayo asi mamiriro akaita zvinhu munyika munyaya dzeupfumi ndiwo ari kuvatadzisa kuzadzisa chido ichi. Vati bhizimusi rekutakura vanhu pamwe nezvinhu iro rinosiraramisa NRZ mazuva ano rakadzikira zvikuru, vakati nhaurirano pakati pevashandi nevashandirwi dziri kuenderera mberi. Vashandi veNRZ muHarare, Mutare, Gweru neBulawayo vari kuramwa mabasa kubva svondo rapera vachida kubhadharwa mari dzavo idzi. No media source currently available 
business	Zimbabwe Yogunun'una neKurambidzwa Kutengesa Nyanga dzeNzou kuCITES	Gurukota rinoona nezvekuchengetedzwa kwezviwanikwa Amai Oppah Muchinguri kashiri vari kushora zvikuru nyika dziri kuda kurambidza Zimbabwe kutengesa nyanga dzenzou dziri mudura maro. Amai Muchinguru-Kashiri vataura mashoko aya kumusangano weConvention on International Trade in Endangered Species of Wild Fauna and Flora kana kuti CITES uri kuitirwa kuJohannesburg, South Africa. Nyika dzakaita seKenya, China neAmerica dzinoti nyanga dzenzou hadzifanire kutengeswa sezvo zvichizokonzera kuti vari kuvhima nzou zvisiri pamutemo varambe vachizviita. Kenya mwedzi yapfuura yakapisa nyanga dzenzou dzayo dzose. Mukuru wesangano reU.S. Fish and Wildlife Service VaDan Ashe vanoti kuti nzou dzisapere dzose nyanga hadzifanire kutombotengeswa zvachose. Asi gurukota rinoona nezvehupfumi VaPatrick Chinamasa vanoti Zimbabwe ine nyanga dzenzou dzinopfuura mabhiriyoni mapfumbamwe mudura mayo uye inoda kuti dzitengeswe.
business	Vakaremara Vanoti Hurumende Ngaishanda neMakambani Kuti Ivabatsire neZvikwanisiro	Vamwe vakaremara vari kukurudzira hurumende kuti ishande pamwechete nemakambani nemasangano akazvimirira mukutsvaga nzira yekuti vawane zvekushandisa zvinoita kuti hupenyu hwavo hureruke. Pastor Thomas Muchadenyika, avo vanogara kuNew Marimba muHarare vakaremara makumbo ese uye vanoshandisa madondoro vanoti kushayikwa kwezvikwanisiro kuri kuita kuti vakaremara vakawanda mumadhorobha nekumaruwa vatadze kushanda mabasa avo akasiyana siyana nekuendawo kuzvikoro. “Pane zvekushandisa zvevakaremara hazvisi kutowanikwa munyika muno.” Vanoenderera mberi vachiti, “Hongu hurumende yakanga yati yabvisa mutero kana kuti duty pane zvinoshandiswa nevakaremara zvakaita semadondoro, ma wheel chair nezvinoshandiswa nematsi kana mahearing aids, asi kuti munhu aende kunze kwenyika kunozvitenga mari yacho anenge asina, nekuti haasi kunopihwa mahara.” Mukuru weZimbabwe Albino Association Mai Mercy Maunganidze Chimanga vanoti nyaya yekushayikwa kwezvekushandisa zvevakaremara yave nenguva yakareba isingagadziriswe, “Nyaya yema assistive technologies yakakoshera vanhu vakaremara muhupenyu hwavo,”vanodaro Amai Chimanga. Vanotiwo, “Kubva tichitanga organisation muna 1996 tanga tichichema nehurumende yeZimbabwe kuti dai ma sunscreen lotion aiswa pa essential drugs list sezvo anoshandiswa zuva nezuva. Taitaura takatarisa vanhu vari HIV positive vanotora ma ARVs. Ma assistive devices aya anodhura uye vazhinji vedu havakwanise kuatenga. Uye zvikashayikwa zvinokoresa disability yemunhu.” Mai Chimanga vanoti hurumende inofanira kupa rutsigiro kumakambani kuti zvikwanisiro zvevakaremara zvigadzirwe muZimbabwe. “Iye zvino mukazvitarisa vanhu vane mental health vane mapiritsi avo anoda kutorwa pamwedzi pega pega, ve epilepsy vanoda mishonga yavo zvekare asi havasi kuzokwanisa kuzviita.” Vaenderera mberi vachiti mamwe matanho ari kutorwa nehurumende akanangana nekurerutsira vakaremara haasi kushanda. VaShingirai Nyakupinda vekuSunningdale muHarare vanova nhengo yeTracy Nyakupinda Albino Foundation vanoti zvikoro zvepamusoro zvinofanira kunge zvichiita ongororo netsvagurudzo pamusoro pezvikwanisiro zvevakaremara. “Hakuna chati chaitwa in terms of research pane zvinhu zvinobatsira vanhu, tichizvigadzirira tega tisingamirire kupihwa nema donors,” vanodaro VaNyakupinda. Vanoenderera mberi vachitiwo, Mahigher educational institutions edu pane ma projects avanoita vanokwanisa kugadzira zvakawanda. Tikatarisa ma hearing aids kana ma white cane, zvinhu zvinokwanisa kugadzirwa muno pasina zvekuzombomira pa waiting list. Saka tanga tichitarisira kuti kupera kwegore rino kana kutanga kwerinouya zvinhu zvichashanduka mu Zimbabwe tikwanise kuve ne progress paku addressa zvinhu zvakadai.” VaNyakupinda vanoti masangano evakaremara ndiwo anofanira kutaurirana nezvikoro zvepamusoro kuti vabatsirane nehurumende kugadzira zvinoshandiswa nevakaremara. VaEvans Tarwirei Chigariro vanodzidzisa mechanical engineering paHarare Polytechnic vanoti vakaremara ndivo vanofanira kutungamirira hurongwa hwekugadzirwa kwezvikwanisiro zvavo muno, asi chekutanga vanofanira kupihwa mukana wekuzviita. VaChigariro vanoti chinhu chinobatsira vakaremara chinofanira kugadzirwa naivo varidzi nekuti ndivo vanoziva zvavanoda. “Asingagone kutaura asi achiona anodzidziswa language yacho iyoyo, zvinoita, asingaone anodzidziswa, asinganzwe anotichwa, “ vanodaro VaChigariro. Vatiwo, “ Tiri mubishi rekunyora mapepa ekuti pamwe President akazviona anozvipasisa zvopindawo muma colleges edu. Zvototanga kushanda mugore ratiri kupinda ra2020. Research yatiri kutaura iyi haiitwi nemunhu ari able-bodied nekuti haana disability maari. Zvinoda kuti tidzidzise ari disabled wacho iyeye topedzisira tave nema leaders anoziva zve disability.” Sangano World Health Organisation rinoti munhu mumwechete pagumi rega rega revanhu vakaremara ari kurarama asina zvikwanisiro nekuda kwekudhura kwazvo pamwe nekutadza kunzwisisa nyaya dzevakaremara nevatungamiri venyika dzose zvadzo. No media source currently available 
business	ZRP Inoti Mari Yayakapihwa muBhajeti naVaNcube Haikwane Kutenga Pfuti, Hutsi Hunokatyidza neZvimwe	Mubhajeti risati ratambirwa nedare reparamende kana kuti budget proposal ravakatura vhiki rapera, gurukota rezvemari Muzvinafundo Mthuli Ncube vakapa mapurisa eZimbabwe Republic Police kana kuti ZRP mari inosvika mabhiriyoni makumi matanhatu emunyika kana kuti 60 billion dollars ekuita mabasa. Asi vakuru vemapurisa vanoti kuti vakwanise kuita zvavanotarisirwa kuita, vanoda mari inosvika mabhiriyoni mazana mashanu nemakumi masere kana kuti 580 billion yemunyika.  Mumwe mutevedzeri wemukuru wemapurisa achiona nezvevashandi, Deputy Commissioner General (Human Resources) VaElliot Ngirandi, vaudza nhengo dzeparamende kuti ZRP mari yavari kunzi vapihwe kana bhajeti rikatambirwa nedare iri ishoma zvikuru pane zvavange vachitarisira.  Semuenzaniso, vatiwo vaida mari inosvika mabhiriyoni mazana mana nemakumi maviri emadhora kana kuti 420 billion pamabasa akasiyana siyana akafanana nekutenga zvombo, motokari nezvimwe zvikwanisiro asi vakapihwa mabhiriyoni gumi nemaviri emadhora emunyika chete kaba kuti 12, 6 billion. VaNgirandi vati vaida mari inosvika makumi mashanu emabhiriyoni kana kuti 50 billion doallrs kuti vakwanise kuendesa mapurisa kunzvimbo dzakasiyana siyana siyana. Vati mapurisa anoenda kubasa asina mari yekubatsirikana kana kuti maallowances vakatiwo mapurisa ari kushandisa mbozhanhare dzavo pachinhambo chekushandisa zviovha zvepabasa. VaNgirandi vatiwo zvinosuwisa kuti vane vanenge vari muhusungwa kuzvitokisi havawani chekafu. Vatiwo kana zvipatara nemakirinika zveeZRP hazvina mishonga uyewo vaida mabhiriyoni matanhatu ekutenga mishonga asi vakapihwa mabhiriyoni maviri chete pabhajeti regore rinouuya. VaNgirandi vakumbira nhengo dzeparamende kubva kukomiti inoona nezvemukati menyika nekomoti yeSeneti inoona nezverunyararo munyika kuti vataure negurukota rezvemari kuti riwedzere mapurisa mari . Asi munyori mubazi rezvekudzivirirwa kwenyika, VaAaron Nhepera, vavimbisa nhengo dzeparamende kuti munyika hamusi kuzoita nyonga nyonga nekuda kwekuti ZRP yakapihwa mari shoma vachiti vakatoudza mutungamiriri wenyika nezvenyaya iyi. Vakumbirawo nhengo dzeparamende kuti dzitaure nebazi rezvemari kuti ripeZRP mvumo yekushandisa mari yefaindi nedzimwe dzainowa vachiti izvi zvinoita kuti mmapurisa awane mari yekushandisa yakakwana.  Zvichakadai mukuru mubazi reCivil Registry, Registrar General, VaHenry Machiri, vaudzawo nhengo dzeparamende kuti bazi ravo harina kuwana mari yaraida mubhajeti vachiti vakapihwa mabhiriyoni gumi reimwe kana kuti 1, 1 billion chete asi ivo vaida zana remabhiriyoni emadhora kana kuti 100 billion dollars.  VaMachiri vati vashandi vebazi ravo vakatoresa vanhu zvitupa mumatunhu ese munyika pasi pechirongwa cheNational Mobile Registration gore rino havasti vabhadhra. Varatidzawo kusafara nenyaya yekuti havana kupihwa mari yekunyoresa vanhu kuvhota zvakare kana Zimbabwe Electoral Commission ichinge yapedzeda kutara miganhu yenzvimbo dzekuvhotera gore rinouya kana kuti Delimitation. VaNhepera vatiwo kunyoreswa kwevanhu kwakashosha uye vakumbira nhengo dzeparamende dzione zvadzingaiite kuti mari yekuita izvi iwanike. Sachigaro wekomiti inoona nezvekudzvirirwa kwenyika, VaAlbert Nguluvhe pamwe nasachigaro wekomiti inoona nezverunyararo, VaDavid Parirenyatwa vaudza VaNhepera nevamwe kuti vataure zvinhu zvakakosha zvavanoda kuti zviwedzera mari vachiti zviri pachena kuti hapana mari yakawanda yekupa kuzvirongwa zvese zvabazi ravo.  Pari zvino mapazi ese ehurumende ari kusangana nemakomiti eparamende achitaura kuti anoda kuwedzerwa mari yakawanda zvakadii paramende isati yapasa bhajeti re4.5 trilllion rakaturwa svondo rapfuura. Mapazi ehurumende ainge achida mari inosvika matrillion masere nemabhiriyoni manomwe kana kuti 8,7 trillion.
business	Quantam Global Reseach Inoti Mitemo yeZiimbabwe Yokanganisa Hurongwa hweKukwezva veMabhizimisi veKunze	Ongororo yakaitwa nesangano reQuantam Global Research Lab iro rinoongorora mamiriro akaita zvinhu munyika dzemuAfrica panyaya yekukwezva vekunze vanoda kuzotanga mabhizimisi munyika iri kuratidza kuti Zimbabwe ichiri kutatarika kuti ikwanise kukwezva vekunze ava. Muzvinafundo Mthuli Ncube chizvarwa cheZimbabwe ndivo chipangamazano sangano reQuantum Global Research Lab iri. Izvi zvakabuda muongororo inonzi Africa Investment Index 2018. Nyika dzinonzi dziri kuita zvinounza budiro dzinosanganisa Morocco, Egypt, Algeria, Botswana neCote d’ivore, South Africa, Ethiopia, Zambia, Kenya neSenegal. Zimbabwe iri pachidanho chechimakumi mana nemashanu panyika makumi mashanu neina dzemuAfrica dziri kutatarika kukwezva vekunze. Dzimwe nyika dzisiri kuita zviri nani dzakafanana neZimbabwe dzinosanganisa Central African Republic, Liberia, Somalia, Eritrea, Equatorial Guinea, Gambia, Sierra Leone, Guinea uye Sao Tome and Principe. Ongororo iyi yakaburitswa kumucheto wemusangano wevakuru wemabhizimisi wakaendwa masvondo apfuura nemutungamiri wenyika VaEmmerson Mnangagwa. Global Quantum yakambobatsirawo VaMnangagwa kusangana nevamwe vakuru vemabhizimisi kubva kuSwitzerland kumucheto wemusangano wekuDavos muna Ndira. Vanoongorora nyaya dzezvehupfumi, VaMasimba Kuchera vanoti Zimbabwe inofanira kuvandudza mitemo yayo kuti ikwezve vekunze. No media source currently available  
business	Bhanga reCBZ Rinofaindiswa $385m neAmerica	Gavhuna webhanga guru renyika, Doctor John Mangudya, vanoti vane chivimbo chekuti America ichabvisa mari yezvirango iri kunzi ibhadharwe nebhanga reCBZ iro rinonzi rakatyora mutemo weAmerica une chekuita nezvirango zvakatemerwa vamwe vakuru vehurumende muna 2003 vachipomerwa mhosva yekutyora kodzero dzevanhu. Hofisi yeUnited States Treasury’s Office of Foreign Assets Control kana kuti OFAC inoti CBZ yakatyora mutemo sezvo yaibatsira vanhu vebhanga reZB iro rainge rakatemerwa zvirango. OFAC yakatanga yati CBZ ibhadhare mari inosvika mabhiriyoni matatu nezviuru mazana masere zvemadhora asi mari iyi ikazodzikiswa kusvika pamamiriyoni mazana matatu nemakumi masere nemashanu emadhora mushure mekuchema chema kwakaita CBZ. Doctor Mangudya vati vane chivimbo chekuti mari iyi ichabviswa yose asi vashora zvikuru nyaya yekutemerwa zvirango kwevamwe muhurumende pamwe nemakambani anodyidza nehurumende yeZimbabwe vachiti zvinokanganisa nyaya yemabhizimisi. Asi gweta rinorwira kodzero dzevanhu, VaDewa Mavhinga, vaudza Studio7 kuti Zimbabwe haingaudze America zvekuita maererano nekudyidzana kwenyika mbiri idzi. Vati zviri kuAmerica kuona kuti zvirango zvobviswa here ichionawo nyaya yekuremekedzwa kwekodzero dzevanhu. No media source currently available  
business	Vanhu Vofarira Hurongwa Hunokweretesa Mari Midziyo Ichiitwa Chibatiso	Vemabhizinesi madiki nemamwe achiri kusimukira vanoti vari kufara nechirongwa chebhanga guru renyika chekuti vakwanise kukwereta mari vachishandisa midziyo yavo sechibatiso. Izvi zvabuda pamusangano wezuva rimwe chete wapindwa nevamabhizinesi madiki uyo waitirwa kwaMutare. Vachitaura mushure memusangano uyu, mumwe muzvinabhizinesi, VaSondon Mugaradzoko, vati danho riri kutorwa nebhanga guru renyika richishanda nesangano reZimbabwe Association of Micro Finance Institutions, Zamfi, richabatsira zvikuru, sezvo mabhanga mazhinji achiomesera mabhizinesi madiki kana achida kukwereta mari kumabhanga aya. Mumwe apindawo mumusangano uyu, VaPeter Mavhiri, vatiwo kushandiswa kwezvipfuyo kunopa kuti vekumaruwa vakwanise kukwereta sezvo vasina maTitle Deeds pazvivakwa zvavo. Mukuru we Zamfi, Va Godfrey Chitambo, vanoti sangano ravo, iro rine nhengo zana neshanu, rakatanga hurongwa uhu mushure mekunge raona matambudziko ari kusangana nevemabhizinesi madiki ekuti vawane mari yekusimudzira mabasa avo apo vanenge vasina zvibatiso zvinodikanwa. Mumiriri webhanga guru renyika pamusangano uyu, Amai Grace Chiromo, vati kurerutsa kuwanikwa kwezvikwereti kuchapa budiriro munyika. Vatiwo vari mushishi kuti pave nemutemo wekutambira zvibatiso zvitsva izvi kuitira kuti zvicherechedzwe pazvibvumirano zvekukweretesana. Vanhu vangangosvika makumi manomwe vapinda mumusangano uyu, uye mumwe musangano wakadai uchaitwa kuMasvingo neBulawayo svondo rinouya. No media source currently available 
business	VaMangoma, VaNcube, VaMakoni neVamwe Voita Mushandirapamwe	Mapato mashanu anopikisana nehurumende yeZanu PF nemusi weChipiri akanyorerana chibvumirano chemushandirapamwe pamberi pesarudzo dzichaitwa muna 2018 achiti kubatana kunowoedzera mukana wekubvisa hutungamiri hwaVaRobert Mugabe nebato ravo avo vave nemakore makumi matatu nematanhatu vari muhutongi. Mapato mashanu anopikisa anoti MDC yaVa Welshman Ncube, Mavambo Kusile Dawn kana kuti MKD, Zunde, Dare pamwe ne Renewal Democrats of Zimbabwe kana kuti RDZ anyorerana chibvumirano chekuumba mubatanidzwa wemapato anopikisa achiti kupinda musarudzo akapatsanurana hakuna zvakunobatsira pakukwikwidzana neZanu PF. Mutungamiri weRDZ, VaElton Mangoma, vaudza Studio 7 kuti vafara zvikuru nekunyorerana kwavaita chibvumirano ichi nemamamwe mapato. Kunyangwe hazvo mapato mashanu aya anyorerana chibvumirano ichi, MDC inotungamirwa naVaMorgan Tsvangirai pamwe neZimbabwe People First inotungamirwa naAmai Joice Mujuru vanga vasina kumiririrwa asi VaMangoma vati mapato aya angangopinda mumubatanidzwa uyu. Izvi zvatsinhirirwa nemutungamiri weMKD, VaSimba Makoni avo vaimbove gurukota rezvehupfumi. VaTendai Biti, avo vanotungamira bato reProgressive Democratic Party kana kuti PDP, vanga varipowo pakusainwa kwechibvumirano ichi. VaBiti vaudza Studio 7 kuti vachiri kuda kumbonokumbira mvumo yekusaina gwaro iri kukomiti huru yebato ravo. Mutauriri weZapu, VaMjobiza Noko, vatiwo vakamirira kuenda kukongiresi yebato ravo kuti vazive gwara richatorwa nebato ravo panyaya iyi. Mutauriri weMDCT, VaObert Gutu, vaudza Studio 7 parunhare kuti havana kunge vakokwa pakusainwa kwechibvumirano asi sebato vanotsigira nyaya yekuti mapato aite mushandirapamwe. Vakafanobata chigaro chemutauriri wePeople First, VaRugare Gumbo vaudza Studio 7 parunhare kuti havanawo kukokwa kumushandirapamwe uyu uye havana kana kumbotaurwa navo nezvenyaya iyi. Zvichakadai, VaMangoma vati mapato anenge asaina chibvumirano chemushandirapamwe ichi achazogara pasi owirirana kuti ndiyani achakwikwidza pachigaro chemutungamiri wenyika akamirira mubatanidzwa wemapato anopikisa aya paine nguva yekutsvaga rutsigiro pamberi pesarudzo dzemuna 2018. Asi vane ruzivo nezviri kuitika munyaya dzenhaurirano idzi vanoti mapato aya amhanyira kuumba mubatanidzwa kuti agokwanisa kuve nemasimba ekuti achatora chigaro chipi ndiyani sezvo variwo vatanga kunyorerana chibvumirano ichi. Zvinonzi nyaya yekuti achataungamira mubatanidzwa uyu ndiyani ndiyo iri kunyanyonetsa kunyangwe zvazvo paine kuwirirana mumapto anopikisa ose kuti panofanira kuve nemubatanidzwa wemapato ose anopikisa uchakwikwidza musarudzo dzemuna 2018. No media source currently available  
business	VaMangudya Votaura Pamusoro peMari Yanetsa Munyika	VaMangudya vataura mashoko aya vachitsanangurira nhengo dzekomiti yeparamende inoona nezvemari kuti dambudziko remari mumabhangi riri kunyanyokukonzerwa nekuti nyika iri kutenga zvinhu zvakawanda kunze kwenyika asi iyo isina zvakawanda zvainotengesa. Gavhuna webhanga guru munyika, VaJohn Mangudya, vaudza nhengo dzepararamende kuti bhanga ravo nemamwe mabhanga akaunza munyika mari inodarika mamiriyoni mazana maviri emadhora kubva muna Ndira kusvika pakutanga kwemwedzi uno, asi izvi zviri kutadza kupedza dambudziko rekushaikwa kwemari munyika. VaMangudya vataura mashoko aya vachitsanangurira nhengo dzekomiti yeparamende inoona nezvemari kuti dambudziko remari mumabhangi riri kunyanyokukonzerwa nekuti nyika iri kutenga zvinhu zvakawanda kunze kwenyika asi iyo isina zvakawanda zvainotengesa. Vatiwo nyaya yekuti nyika iri kutenga chibage zvichitevera nzara yakakonzerwa neEl Nino pamwe nekuti vanhu havachina chido chekuchengetera mari dzavo mumabhanga sezvo vari kubhadhariswa mari yakawanda pakushandisa mabhangi. Asi vati zvisinei hazvo bhanga ravo nemamwe vari kuronga kuunza imwe mari munyika kuitira kupedza dambudziko iri. Vatiwo mabhanga matanhatu pamabhanga gumi ari munyika ndiwo chete ari kupinza mari munyika. Vatiwo kutanga kwemwaka wekutengeswa kwefodya kuchaunzawo mari yakawanda munyika. Zimbabwe yakatarisana nedambudziko rekushaikwa kwemari mumabhanga uye VaMangudya vati mabhanga anofanira kubhadharisa vanhu mari shoma pavanoshandisa mabhanga pamwe nekuona kuti veruzhinji vasina mabhuku ekubhanga kumabhanga vapihwa mukana wekuvhura maakaunzi aya. Mabhanga mazhinji ari kupa vanhu mazana maviri emadhora kana mari iri pasi pazuva nekuda kwekushomeka kwemari. Zvinhu zvakanaka, mabhanga anopa vanhu zviuru zviviri zvemadhora kana kudarika pazuva. Pavabvunzwa kuti sei vasiri kushandisa mari yemuno iyo vanokwanisa kudhinda kana yave shoma mumabhanga, VaMangudya vati nyika haisati yakwanisa kuita zvinodiwa kuti itange kushandisa mari yemuno zvekare. Vati chikuru chichapedza dambudziko rekushaikwa kwemari munyika kugadzira nekutengesa zvinhu zvemuno kunze pamwe nekuumba mitemo inoita kuti vemabhizimisi vekunze vauye kuzotanga mabhizimisi munyika. Zimbabwe iri kushandisa mabhiriyoni manomwe emadhora kutenga zvinhu zvekunze iyo ichitengesa kunze zvinhu zvinokosha mabhiriyoni matatu chete emadhora. No media source currently available 
business	Vagari vekuBikita Votambira neMufaro Kupindira kweZACC muKuferefeta Huwori muKanzuru Yavo	Vamwe vagari vekuBikita mudunhu reMasvingo vanoti vari kutambira nemufaro mashoko ekuti komisheni inorwisana nehuwori yeZimbabwe Anti-Corruption Commission, (ZACC), yakatanga kuferefeta nyaya dzehuwori hungadai hwakaitika mukanzuru yavo. Vagari ava vanoti nyaya idzi dzinosanganisira kutengwa kwezvikakarara zvemotokari dzevakuru vakuru apo vagari vasiri kuwana zvakakwana. Vamwe vagari vataura neStudio 7 vanoti vari kufara kuti eZACC yakatopinda mudunhu ravo kuti itarisise nezvehuori uhu honotsoropodzwa nevagari avo vari kuchema-chemawo nekusafambiswa zvakanaka kwemabasa mukanzuru iyi. Mutauriri wesangano revagari reBikita Residents and Rate Payers Association kana kuti Birra, VaMark Mutengani ,vanoti vanotenda nekuuya kweZACC vachiti inofanira kubudisa pachena huori huri kuitwa mukanzuru iyi. ZACC ino uya apo sangano reBIRRA rakanyora gwaro renyunyuto kwairi pamwe nekudare reParamende mwedzi mitatu yapfuura. Mugwaro iri, vagari vainyuyuta kuti kanzuru yakatengera vakakuru vayo zvikakarara zvemotakari dzema GD 6 nhanhatu dzichiita mari inosvika zviuru makumi mana emadhora ekuAmerica, kana kuti US$40 000 pamotokari imwechete. Kanzuru inonzi yakatengazve chikarara chemotokari yerudzi rweLand Cruiser yemunyori wekanzuru, VaPeter Chibi, yaiita zviuru zana nemakumi mana zvemadhora ekuAmerica, kana kuti US$140 000. Motokari dzese idzi dzinonzi dzakaita zviuru mazana matatu nemakumi masere zvemadhora ekuAmerica $380 000. Mumwe mugari wemuBikita, VaStruggle Nyahunda, vati vanotarisira kuti ZACC ichaita basa rayo nemazvo. Mutauriri weZACC, Commissioner Thandiwe Mlobane, vatenda kuti vakatotanga kuferefeta kanzuru yeBikita asi vati vange vasingakwanisi kutipa zvizere sezvo vange vari parufu. Munyori wekanzuru yeBikita, VaChibi, vatenda kuti ZACC yakauya kubasa kwavo vachiferefeta nyaya iyi vachiti asi ivo hapana huwori hwavakaita sezvo zvose zvakaitwa pamutemo. Vanoongorora nezvekutongwa kwematunhu vakazvimirira muMasvingo, VaArchibold Madida, vanoti ZACC inofanira kupinda mumakanzuru akawanda mudunhu reMasvingo sezvo muine huwori hwakanyanya. Kunze kweZACC, kanzuru yeBikita iri kuferefetwawo negurukota rezvekutongwa kwematunhu, VaJuly Moyo, avo vakati zvakaitwa izvi hazvisi pamutemo. Vachitaura nebepanhau reMasvingo Mirror, VaMoyo vakati bazi ravo rakatotanga kuferefetawo nyaya iyi vakavimbisa kuti anenge abatwa nemhosva anosangana nemutongo wake zviri pamutemo. Kanzuru iyi iri kupomwerwawo huwori hwekucheresa zvibhorani zvina nemari inosvika madhora ekuAmerica zviuru makumi matatu nezvitanhatu, kana kuti US$36,000.00. Kanzuru iyi yakacheresa chibhorani chimwe nemari inotangira pazviuru zvitanhatu kusvika pazviuru zvipfumbamwe zvemadhora ekuAmerica US$6 000.00 ne US$9,000.00 apo kucheresa chibhorani chimwe chete chakadzika mamita makumi mana kuchiwanzoita chiuru chimwe chete nemazana maviri emadhora ekuAmarica, kana kuti US$1, 200.00. No media source currently available  
business	VaMnangagwa Vosvika kuBotswana Kunonyorerana Zvibvumirano zveKudyidzana naVaMosisi	Mutungamiri wenyika VaEmmerson Mnangagwa vasvika kuBotswana kumusangano wekudyidzana unoitwa mukati memakore maviri nenyika iyi kana kuti Bi-National Commission. VaMnangagwa vaenda nemakurukota anosanganisira rezvemari Muzvinafundo Mthuli Ncube, rezvekuburitswa kwemashoko amai monica mutsvangwa uye rezvehutano dr obadiah moyo. Munyori mukuru mubazi rezvekuburitswa kwemashoko, VaNick Mangwana vati nhaurirano dzakatanga nemusi weChipiri uye mangwana VaMnangagwa nemumwe wavo VaMokgweetsi Masisi vachava zvapupu pakunyoreranwa kwezvibvumirano zvatenderanwa. Zvibvumirano zviri munyaya dzezvekutengeserana, dzidzo uye nyaya dzezvehutano. No media source currently available  
business	ZIBAWU Inoti Standard Bank Haina Chido cheKusimudzira Nyika	Sangano rinomirira vashandi vemumabhanga, re Zimbabwe Banks and Allied Workers Union, rinoti Standard Bank iri kuvhara mabhanga ayo mumaguta madiki akaita se Hwange, Chiredzi, Chinhoyi nemamwe, nekuti bhanga iri haridi kubatsira Zimbabwe kuti ibudirire. Mashoko aya anotevera mashoko ebhanga iri ekuti riri kuvhara mabhanga aro mumaguta madiki nekuti zvinhu hazvina kumira zvakanaka munyaya dzehupfumi. Munyori mukuru weZimbabwe Banks and Allied Workers Union, VaPeter Mutasa, vanoti vashandi vavo vakawanda vari kurasikirwa nemabasa nepamusoro pemaitiro ebhanga iri. Studio7 haina kukwanisa kunzwa divi reStandard Bank. No media source currently available 
business	Nyanzvi Dzokurudzira Hurumende Kuti Igadzirise Dambudziko reMari Munyika	Nyanzvi munyaya dzezvehupfumi dziri kuyambira hurumende kuti ikasarovanisa misoro nevashandi nevashandirwi, Zimbabwe ichadzokera kumakore ekuma 2007 uko mitengo yezvinhu yaikwira katatu pazuva. Nemusi weMuvhuro, Zimbabwe National Statistics Agency kana kuti Zimstats yakazivisa kuti inflation yemunyika yakwira kusvika pazvikamu makumi matatu nechiga chimwe kubva muzana kana kuti 31.01% kubva pazvikamu makumi maviri nezviga makumi masere nemashanu kubva muzana kana kuti 20,85%. Aka ndekekutanga mitengo yezvinhu ichikwira zvakadai mukati memakore gumi. Zimstats inoti mitengo yezvinhu zvakaita sechingwa, zvinwiwa nehembe ndizvo zvapa kuti mitengo yezvinhu ikwire. Kukwira kwemitengo uku kuri kupesana zvikuru nemashoko egurukota rezvemari, Muzvinafundo Mthuli Ncube, avo vainge vati inflation mukupera kwegore yaizopera iri pazvikamu makumi maviri nemashanu kubva muzana kana kuti 25%. Asi imwe nyanzvi munyaya dzezvehupfumi muAmerica ichidzidzisa paJohns Hopkins University, Muzvinafundo Steve Hanke, vanoti inflation yemuZimbabwe yakatodarika zana kare kare uye yananga kumakore ekuma2008 apo vanhu vakaomerwa nehupenyu zvisina mukare akamboona. Vaimbova gurukota rezvemari, Doctorr Simba Makoni, vanoti zvainge zviri pachena kuti inflation ichakwira zvakanyanya nenyaya yemashandisirwo ari kuitwa mari munyika zvikuru kuda kuenzanisa dhora rekuAmerica nemari yemaRTGS nemabond. Mashoko aya anotsinhirwao nenyanzvi munyaya dzehupfumi vachishanda nesangano reLabour and Economic Development Research Institute of Zimbabwe, Dr Godfrey Kanyenze. Munyori mukuru musangano reZCTU, VaJaphet Moyo, vanoti vashandi vakaomerwa zvakanyanya sezvo zvinhu zvaramba zvichiita chamurambamhuru. Ko zviri kunzi naVaNcube vakwanisa kuisa mari parutivi inosvika mamiriyoni makumi maviri nemapfumbamwe emadhora mukushanda kwavo? Vachipindura, Dr Makoni vati chiri kunetsera hurumende inyaya yekungoita gudziramukanwa. Kugadzirisa dambudziko iri, nyanzvi munyaya dzezvehupfumi dziri kukurudzira mutungamiri wenyika, VaEmmerson Mnangagwa, kuti vasiyane nemari dzebond notes nemaRTGs uye kumutsiridza nyaya dzekurima kuti nyika isarasikirwe nemari yekunze. Vamwe vari kukurudzirawo kuti hurumende igadzirise hukama hwayo nedzimwe nyika kunyanya America nenyika dziri muEU kuti isabatwe seyakageza negoka munyama. No media source currently available  
health	Vanhu Vashanu Vopora Kubva kuCoronavirus muBulawayo	Bazi rezvehutano rinoti huwandu hwevanhu vabatwa nechirwere checoronavirus muZimbabwe hwasvika pamakumi mashanu nevatanhatu kuti 56. Asi vamwe vanhu vashanu kuBulawayo vapora kubva kuhutachiona uhu zvichireva kuti munyika yose vanhu makumi maviri nevatu vapora. Vanhu vafa vachiri vana. Vanhu vari kurwara makumi maviri nevapfumbamwe kana kuti 29. Asi nyanzvi munyaya dzeezvehutano dziri kuyambira kuti kushaikwa kwezvikwanisiro zvekuvheneka vanhu vane chirwere ichi kana kuti matest kits kunoreva kuti vanhu vanoona kunge vari kuparadzira chirwere ichi vasingazive nekuti kue vamwe vanhu vanogona kunge vasingakosore kana kupisa muviri asi vachitapurira chirwere. Gurukuta rinoona nezvehutano Doctor Obadiah Moyo vakatenda kuti nyika yave kupererwa nezvekuvheneka vanhu. Vamwe vakabva kunze kwenyika vachimbochengetwa munzvimbo dzakasiyana siyana vanoti vave kunzi vabhadhare mari dzinodarika madhora makumi matanhatu nemashanu ekuAmerica kuti vavhenekwe hutachiona uhu. Asi munyori mukuru mubazi rezvekuburitswa kwemashoko VaNick Mangwana vanyora padandemutande ravo reTwitter kuti hurumende haibhadharose vanhu kunze kwekunga huri hurongwa hwavo vega. Mukuru musangano reCommunity Working Group on Health VaItai Rusike vanoti danho rehurumende rekuti vanhu vagare mudzimba pasina guva yakatarwa harisi kushanda. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zvuru zana kana kuti 100 000 vabatwa nechirwere checoronavirus muAfrica uye vashaya vadarika zvuru zvitatu nemazana maviri anemakumi mana nevatanhatu kana kuti 3.246. Vapora vanodarika zvuru zvina nezviviri kana kuti 42, 000 Huwandu hwevanhu vabatwa nechirwere checoronavirus pasi rose hwadarika mamiriyoni mashanu nezvuru mazana matatu kana kuti 5, 3 million. Johns Hopkins University yemuamerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nechirwere ichi vadarika miriyoni imwe chete nezvuru mazana matanhatu kana kuti 1,6 million. Vanhu vafa muAmerica vave kuda kusvika pazvuru zana kana kuti 100 000. Pasi rose vanhu vafa nechirwere ichi vanodarika zvuru mazana matatu 300 000 asi vapora vachidarika mamiriyoni maviri kana kuti 2 million. No media source currently available 
health	Vanhu Gumi neVashanu (15) Vofa neCovid-19 neMugovera	Vanhu gumi nevashanu kana kuti 15 vakafa nechirwere cheCovid-19 munyika neMugovera vamwe mazana masere nenakumi matatu nevapfumbamwe kana kuti 839 vakabatwa nechirwere ichi. Vanhu vafa nechirwere ichi kubva zvachatanga kupararira vave mazana mana nemakumu masere nevatatu kana kuti 483. Vanhu vakabatwa nechirwere ichi kubva zvachatanga kuparira gore rapera vave zvuru makumi maviri nemazana mana ane makumi mapfumbamwe nemapfumbamwe kana kuti 20, 499. Vanhu vapora kubva kuchirwere ichi vave zviuru gumi bezviviri zvine mazana mana nemakumi matatu nevapfumbamwe kana kuti 12, 439 zvichitevera kupora kwevanhu mazana maviri nemamakumi mashanu nevashanu nezuro. Vanhu vachiri kurwara vanosvika zvuru zvinomwe nemazana mashanu ane makumi manomwe nevanomwe kana kuti 7, 577. Kunyangwe muHarare nemuBulawayo muri imo mune vanhu vakawandisa vari kurwara, huwandu hwevanhu vabatwa nechirwere ichi mumatunhu ose hwawedzera zvave kutyisa kana nyanzvi munyaya dzezvehutano. Mukuru mubazi rezvirwere zvekutapuriranwa Dr Portia Manangazira vanoti svondo rino hurumende iri kutarisira ongororo inobuditsa pachena kuti kufa nekubatwa kwevanhu nechirwere ichi kuri kukonzerwa nekamwe kamhando katsva kechirwere ichi kakabatwa kuSouth Africa neBritain uye kanzoni kanopararira zvakanyanya kana muvana. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika mamiriyoni matatu kana kuti 3 million vabatwa nechirwere cheCovid-19 muAfrica. Vanhu vafa vasvika zviuru makumi manomwe nemaviri zvine zana nemakumi maviri nerimwe kana kuti 72,121. Vapora vadarika mamiriyoni maviri nezvuru mazana mana kana kuti 2,4 million. South Africa ndiyo ine vanhu vakawandisa vabatwa nekufa nechirwere ichi muAfrica. Dunhu reSADC ndirozve rine vanhu vakawandisa vabatwa nechirwere ichi vadarika miriyoni imwe chete nezviuru mazana matatu kana kuti 1,3 million. Huwandu hwevanhu vabatwa nechirwere checoronavirus pasi rose hwadarika mamiriyoni makumi masere nemapfumbamwe ane zviuru mazana manomwe kana kuti 89, 7 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vafa muAmerica vanodarika zvuru mazana matatu nemakumi manomwe nemaviri kana kuti 372, 000, vabatwa nechirwere ichi vachidarika mamiriyoni makumi maviri nemaviri kana kuti 22 miillion. Pasi rose, vanhu vafa nechirwere ichi vanodarika miriyoni imwe chete nezviuru mazana mapfumbamwe kana kuti 1, 9 million. Asi vapora pasi rose vapora vachidarika mamiriyoni makumi mana nemapfumbamwe ane zviuru zvisere kana kuti 49, 8 million.
health	Musangano weInternational AIDS Conference Wotanga muSouth Africa	Musangano wemazuva mashanu weInternational Aids Conference wakatanga muDurban South Africane musi weMuvhuro uye uchapera nemusi weChishanu. Musangano uyu uri kuzeya nyaya dzekudzivirira kupararira kwechirwere cheHIV/AIDS uye kuti potsvagwa sei mari yekuita izvi. Mutevedzeri wemutungamiri wenyika yeSouth Africa VaCyril Ramaphosa ndivo vavhura musangano uyu zviri pamutemo. VaRamaphosa vakurudzira nyika dzepasi rino nemasangano akazvipira kuti vabatane mukurwisa denda iri. Vamwe vanyarikani vari pamusangani uyu vanosanganisa munyori mukuru weUnited Nation VaBan Ki Moon, vatungamiri venyika dzemuAfrica, muimbi Elton John uye Nevanzi wamambo kana kuti Prince Harry vekuBritain. Musangano uyu wakarongwa nesangano reInternational Aids Society uye unounza pamwe chete nyanzvi dzinosvika zviuru gumi nenomwe kubva kunyika dzose dzepasi rino. Nyanzvi idzi dzinenge dzichiisa misoro pamwe chete kuti dzibatsirane kurwisa denda iri iro rauraya vanhu vanodarika mamiriyoni makumi matatu mumakore makumi matatu nemashanu. Vari kutungamira Zimbabwe kumusangano uyu igurukota rinoona nezvehutano Dr David Parirenyatwa avo vanoti Zimbabwe iri kuda kuvhara maburi ose angaite kuti vanhu vatsva vatapurirwe chirwere cheHIV. Zvimwe zvizvarwa zveZimbabwe zviri kumusangano uyu zvinosanganisirawo VaDaniel Molokele vanova mukuru wesangano reAIDS Accountability International avo vanoti Zimbabwe ichabatsirikana nekuve pamusangano uyu. Mashoko aya atsinhirwawo nasachigaro wesangano reZimbabwe Network for Positive Women Amai Martha Tolana vati kunze kwekunzwa zviri kuitwa nevamwe, nyika ichagovawo zvairi kuita. Sangano reUnited Nations rinoti rinoda kupedza mukondombera panosvika gore ra2030 uye panguva imwe cheteyo richiwanirawo vanhu mushonga. Asi UN inoti pachine mutambo sezvo paine vanhu vanodarika mamiriyoni makumi matatu vari kurarama nehutachiona pasi rose, vakawanda vari muAfrica. Vanhu vakawanda vanonziwo vari kutapurirwa chirwere ichi zvikuru kuNorth Africa, Middle East nekuRussia. KuRussia kunonzi nyaya iri kupa kuti chirwere chipararire kuramba kutambira nyaya dzechingochani. Asi vakawanda vanoita zvechingochani ava vanonzi vari kubatwa nechirwere ichi zvakanyanya. VaMolokele vanoti Zimbabwe inarowo dambudziko rekusada kupinza ngochani muzvirongwa zvayo. Imwe nyaya iri kupa kuti kurwisa chirwere ichi kunetse inyaya yekuti nyika dzemuAfrica nevanobatsira vave kusunga homwe. Muna Kubvumbi 2001 nyika dzemuAfrica dzakatenderana kuAbuja, Nigeria kuti mumabhajeti adzo dziise mari inosvika zvikamu gumi nezvishanu kubva muzana kunyaya dzezvehutano. Asi zvinonzi nyika imwe chete chete ndiyo yakwanisa kuzadzikisa zvido zveAbuja Declaration. VaMolokela vanoti izvi zvapa kuti kurwisa denda iri kunetse. Amai Martha Tolana vanotendawo kuti kushaya mari kuri kupa kupa kuti zvinhu zvikone n’anga murapwa achida. Kutapuriranwa kwechirwere muZimbabwe kwakadzika kubva pazvikamu gumi kubva muzana kusvika pazvikamu gumi nezvishanu kubva muzana. Asi zvinhu hazvina kumira zvakanaka sezvo Zimbabwe isina mari yakakwana yekubatsira vanorarama nehutachiona hweHIV/AIDS. Zimbabwe iri pachidanho chechishanu panyika dziri pamusoro soro muAfrica pachitariswa nyaya dzekupararira kwemukondombera. Vanhu vanosvika miriyoni imwe chete nezviuru mazana mana vari kurarama nehutachiona muZimbabwe. No media source currently available 
health	Sangano reSACU Rowanisa Nhengo Dzaro muAmerica Ruzivo Pamusoro peCovid-19	Sangano rinomirirra zvizvarwa zvekuchamhembe kweAfrica zvinogara munharaunda yeD.C, Maryland neVirginia, reSouthern African Community USA, nemusi weSvondo rakakokera hurukuro padandemutande pamusoro pedenda reCovid-19 senzira yekuti veruzhinji vanzwisise pamusoro pedenda iri uye kuti ringabatwa sei. Nhengo yebhodhi reSACU vachiona nezvekufambiswa kwemabasa musangano iri, Muzvare Omega Tawonezvi, vanoti sangano ravo rakatora danho iri kuitira kuti veruzhinji vawane ruzivo rwuzere pamusoro pedenda reCovid-19, iro rashungurudza pasi rose. Muzvare Tawonezvi vanoti kuti vanhu vanzwisise kukosha kwenzira dzekudzvirira nadzo pamwe nekurapa denda iri, vakakoka nyanzvi mbiri dzinoti chiremba vari nyanzvi yemishonga yechirungu Dr. Bukhosi Dube vanove chizvarwa chekuZimbabwe, pamwe nemumwe godobori wemishonga yechivanhu anobva kuSouth Africa kuti vatsanangurire veruzhinji pamwe nekupindura mibvunzo yaive nevanhu. Vamwe vakataurawo pamusangano uyu vanhu vaakapona kubva kudenda iri avo vakagoverawo kune vamwe nzira dzavakashandisa mukurwisana nedenda reCovid-19. Sangano reSouthern African Community USA rinoshandawo nemakanzuru pamwe nehurumende dzematunhu mukubatsira zvizvarwa zvekuAfrica muzvirongwa zvakasiyanasiyana zvinosanganisira zvehutano nezvehupfumi. Muzvare Tawonezi vanoti sangano ravo rine hurongwa hwekuita mimwe misangano nenhaurwa pamusoro pedenda reCovid-19 senzira yekupa ruzivo nedzidziso kunhengo dzavo. No media source currently available 
health	Vanhu Voshushikana neKuwanda kweVanhu Vari Kubatwa neCovid-19 Munyika	Vanhu vakawanda munyika vari kushushikana zvikuru nekukwira kuri kuita huwandu hwevanhu vari kubatwa nechirwere cheCovid-19. Vanhu vakawanda vataura neStuduio7 kuChiredzi vanoti huwandu huri kubudiswa hwevanhu vari kubatwa neCovid-19 kwemazuva mana apfuura huri kuvatyisa sezvo guta iri raramba riri roga rine vanhu vakawanda vari kubatwa nechirwere ichi zvichienzaniswa nemamwe maguta mudunhu rose reMasvingo. Dzimwe nzvimbo mudunhu reMasvingo dziri kubuda dzisina kana munhu\nmumwe chete anobatwa nechirwere ichi panoongororwa vanhu zuva nezuva. Musi wechipiri 8 Chikumi pavanhu gumi nemumwe vakawanikwa vaine\nchirwere ichi mudunhu rose reMasvingo, vapfumbamwe vaiva vekuChiredzi\nvaviri vari vemudhorobha reMasvingo. Musi weChitatu 9 Chikumi, pavanhu gumi nevapfumbamwe vakabatwa neCovid-19 mudunhu rose, vese vaiva vekuChiredzi uye nezuro musi wa 10 Chikumi, vanhu vapfumbamwe vakabatwa nechirwere ichi vose ndeve kuChiredzi.\n\nMumwe mugari wemumusha weTsvovani, VaMalcom Mugodzwa, vanoti vave kutyira hupenyu hwavo.\n\nMumwewo mugari wemumusha wekwa Zava, VaTiyani Chauke, vanofunga kuti guta ravo riri pedyo nemazambuko ekuenda kunyika dze South Africa neMozambique uko vagari vanobira zvisiri pamutemo nekudaro vanogona\nkuuya nechirwere ichi.\n\nIzvi zvatsigirwawo naMuzvare Nyasha Sigauke vachiti ivo hurumende\ninofanira kuona kuti vanochengetedza mitemo vapinda mumisha\nyemudhorobah iri kuitirakuti vanhu vatevedzere zvisungo zvekuti chirwere\nichi chaisapararire.\n\nHurumende yati iri kushushikanawo nekukwira kuri kuita chirwere ichi\nmuChiredzi kunyange hazvo kusati kwave nemunhu arasikirwa nehupenyu.\n\nMukuru webasa mubazi rezvehutano muMasvingo, Dr Amedus Shamu, vanoti hurumende iri kuita tsvakurudzo yekuti ione kuti chi chiri kukonzera kukwira kwechirwere ichi muChiredzi. Asi mutauriri wekomiti yeCovid-19 Task Force muMasvingo, VaRodgers Irimayi, vati kukwira uku kuri kukonzerwa nevanhu vari kubva kwakasiyana siyana vachinotsvaga mabasa ekukohwa nzimbe muminda yeTongaart Hullert nevamwe varimi. Hurumende yakazivisa nezuro kuti vanhu vana vakafa nechirwere cheCovid-19 munyika yese, uye vanhu makumi matanhatu nevana vakabatwa nechirwere ichi munyika. Vanhu vabatwa nechirwere munyika yose vave zviuru makumi matatu\nnezvipfumbamwe nemazana mana ane makumi mapfumbamwe nevatanhatu, 39 496. Vanhu vafa nechirwere ichi vava chiuru chimwe chete nemazana matanhatu nemakumi maviri nevatanhatu, 1 626. Vanhu mazana mashanu nemakumi matatu nevaviri vakaibawa nhomba\nyekutanga nezuro izvo zvakasvitsa huwandu hwevabaiwa nhomba yekutanga pamazana matanhatu nemakumi mapfumbamwe ezviuru nemazana mana nemakumi mashanu nevavviri 690 452. Vanhu zviuru zvina nemazana mapfumbamwe nemamkumi mapfumbamwe nemumwe chete 4 991 vakabaiwa homba yepiri nezuro, izvo zvakasvitsa\nvanhu vabaiwa nhomba yepiiri pa zviuru mazana matatu nemakumi mapfumambawe nezvipfumamwe nemakumi mashanu nevana, 399 054. Zimbabwe inoti ine hurongwa hwekubaya vanhu vanosvika mamiriyoni gumi, kana kuti zvikamu makumi matanhatu kubva muzana, 60%,\nzvevanhu vari munyika senzira yekudzivirira kupararira kwechirwere\ncheCovid-19. Kunyange hazvo Zimbabwe iine chirongwa ichi, nyanzvi munyaya dzehutano dzinoti kubaya vanhu mamiriyoni gumi kuchanetsa sezvo vanhu vakawanda vari kutadza kubayiwa nhomba yekutanga munzvimbo dzakawanda, sezvo nhomba idzi dziri kushaikwa mumatunhu akawanda munyika. Zvichakadaro, hurumende yeAmerica yazivisa kuti ichabatsira Zimbabwe nemari yekurwisa denda reCovid-19 inotangira pamamiriyoni makumi manomwe nemashanu emadhora kusvika pazana nemakumi\nmashanu emamiriyoni emadhora ekuAmerica. No media source currently available 
health	Vana Chiremba Vanoti Havasi Kuzoita Basa Kusvika Zvinonetsa Zvagadziriswa	Vana chiremba vanoti zvinhu hazvina kumira zvakanaka muzvipatara huye havasi kuzodzokera kumabasa kusvika hurumende yagadzirisa zvichemo zvavo. Vana chiremba vaudza vatori venhau kuti zvinovasuwisa zvakanyanya kuti vasvitsa mazuva gumi nemaviri vasiri kuenda kubasa uku hurumende isiri kumboedza kugadzirisa zvichemo zvavo. Mutungamiriri weZimbabwe Hospital Doctor’s Association, Dr Elias Muzoremba, vati vanoshungurudzika zvikuru vachishanda muzvipatara zvisina zvikwanisiro zvakakwana. Vatiwo muzvipatara zvehurumende hamuna mishonga izvo zvinoita kuti kunyange vakaona varwere, havana zvavanokwanisa kuvabetsera nazvo. VaMuzoremba vatiwo vanachiremba vazhinji havasi pamabasa kunyange hazvo gurukota rezveutano, VaObadiah Moyo, vakaudza makurukota ehurumede neChipiri kuti vana chiremba vashoma ndovari kuramwa mabasa. Munyori musangano reZimbabwe Hospital Doctor’s Asssociation, VaMthabisi Anele Bhebhe, vati zvinosuwisa kuti matambudziko avari kuchema nawo vanogarotaura nezvawo gore negore asi hurumende haisi kuagadzirisa. VaBhebhe vati vana chiremba vekumatunhu vabatanawo nana chiremba vanga vari pakuramwa mabasa. VaBhebhe vatiwo hurumende inofanirwa kugadzirisa dambudziko rekushaikwa kwezvekushandisa muzvipatara pamwe nekuona kuti vanachiremba vararamawo hupenyu hwakanaka. Vana chirembawo vari kuti mari dzemihoro dzavari kuwana hadzikwani uye vanoda kuti hurumende ivabhadharewo nemari yekuAmerica. Gurukota rezveutano, VaObadiah Moyo, vakaudza vatori venhau nezuro mushure medare remakurukota ehurumende kuti havasi kuzobhadhara vana chiremba nemari yekunze. VaMoyo vakatiwo vakaita hurukuro nana chiremba uye vakati vazhinji vari kumabasa izvo zvarambwa nanachiremba. No media source currently available 
health	Vakapotsa Vafa neCovid-19 Voyambira Vanhu Kuti Vabayiwe Nhomba Nguva Ichiripo	Vamwe vanhu vakarwara nechirwere cheCovid-19 vasina kubayiwa nhomba vari kukurudzira vari kuzengurira kubayiwa kuti vaite izvi nekuti vakapotsa vaenda kwamupfiganebwe. Vaimbova mupurisa muZimbabwe Republic Police VaMalvern Mudyiwa mumwe akapona nepaburI retsono mushure mekubatwa nechirwere ichi vasina kunge vabayiwa nhomba yeCovid-19. VaMudyiwa vanoti vakatozonoponera kuchipatara cheParktowen uko vakange vopihwa mweya wekufema kwemavhiki matatu sezvo vainge vozarirwa uye vagarawo vaine chirwere cheasthma. VaMudyiwa vaendera mberi vachiti vakashamiswa apo vakapedza kugeza vakatarisa pachiringiro vakaona mufananidzo wavo wairatidza kuti vainge vasara mapfupa chete. Vamwe vakataura neStudio 7 ndiAmai Namatirai Mutemwa vanogara kuZambia vakabatwa neCovid-19 vagara vaine chirwere chemoyo. Vanoti kunyangwe vakaburitswa muchipatara vachiri kunetseka nekufema uye vakanzi nachiremba vavo kana vave nani vabayiwe nhomba yeCovid-19. Mumwe mugari wemuHarare kuTynwald North VaProvidence Moyo vanoti vakabhadhara mari yakawanda zvikuru kuti varapwe chirwere ichi vari kumba kwavo. Vanoti chirwere chavasiya vasinganyatsogone kumira kwenguva yakareba zvekuti kuti vaende kuri kubayiwa nhomba kune vanhu vakawanda zvinovanetsa. Imwe nyanzvi munyaya dzezvehutano avo varikuita ongororo yemishonga yeCovid19 Muzvare Miriam Chemhanza vanoti vakabayiwa nhomba vakatapurirwa chirwere ichi havazonyanye kurwara sevasina. Nyanzvi munayay dzezvehutano Dr Tinashe Gede vakurudzira veruzhinji kuti vabaiwe nhomba yeCovid 19 uye kuti vasateerera zvinobuda pamadandemutande zvisingabvi kunyanzvi dzehutano pamusoro penhomba dze Covid-19 sezvo vanhu vakawanda vari kupedzisira vapinda muna taisireva. Vaendera mberi vachiti panguva ino yeCovid-19, chakakosha kubaiwa nhomba yechirwere ichi nekutevedzera kurudziro yeWorld Health Organisation yekuti vanhu vapfeke mamasiki, vageze mawoko uye vagare vakataramukana kuitira kuti chirwere ichi chisapararire. Pane gwaro rakaburitswawo nehurumende rinonzi “Covid 19 Admissions and Community Deaths by Vaccination Status,” riri kutsinhirawo kuti vanhu vari kufa zvakanyanya nechirwere cheCovid 19 vanhu vasina kubaiwa nhomba. Gwaro iri rinotiwo vana vadiki vave kunyanya kubatwawo nemhando yeCovid-19 iri kutenderera munyika yeDelta variant. No media source currently available 
health	Vanhu Vakawanda Voenda Kunobayiwa Nhomba yeCovid-19 Vachibhadhara Mari	Vamwe vagari vekuMasvingo vava kuona zviri nani kuenda kunobayiwa nhomba yekudzivirira Covid-19 munzvimbo dzinobhadhariswa mari sezvo vasiri kubatsirwa munzvimbo dzinobayiwa vanhu nhomba pasina muripo. Mumwe mugari wemumusha weRujeko, VaKnowledge Matumba,vati vakandobayiwa nhomba kuchipatara chisiri chehurumende nekuti vakapedza masvondo maviri vachienda kunomira mumutstse asi vachitadza kubayiwa sezvo zvipatara zvehurumende zviri kubaya vanhu vashoma pazuva. VaMatumba vati kuzvipatara zvisiri zvehurumende hakuna mitsetse uye vanhu vanobhadhariswa mari inosvika madhora maviri ekuAmerica iyo yakatarwa nehurumende. Mumwe mugari, VaJohanes Chihwani, avo vati vakabayiwawo kuchipatara chakazvimiririra vati kunyange kuchibhadhriswa, mari yacho ishoma uye haupedzi nguva yakareba wakamirira kubayiwa. Mutauriri weZimbabwe National Family Planning Council muMasvingo, VaHebert Chikosi, vati vanhu vazhinji vari kuuya kuzobaiwa nesangano ravo senzira yekutiza mitsetse kuzvipatara zvehurumende. Chimwe chipatara chakazvimirira cheCIMAS, chiri kubayawo vanhu muMasvingo asi chinobaya nhengo dzacho dziri pachirongwa chekurapiwa chemedical Aid. Mumwe mushandi ataura ne Studio 7 paCIMAS aramba kudomwa nezita rake nekuti haabvumidzwi kutaura nevatori venhau ati nhengo dzavo zhinji dziri kubayiwa nyore dzisingabhadariswi. Muridzi weMakurira Private Hospital, Dr Phenias Makurira, vati zvipatara zvakazvimiririra zviri kubetsera hurumende chaizvo kutapudza huwandu hwevanoda kubayiwa nhomba vachiti chipatara chavo chiri kutangawo kubaya vanhu svondo rinouya. Mutauriri weCovid-19 Taskforce muMasvingo, VaRodgers Irimayi, vati hurumende inotenda kubatsirwa kwairi kuitwa nevezvipatara zvakazvimirira uye inokurudzira vanhu kuti vaende ikoko senzira yekutapudza huwandu kuzvipatara zvehurumende. Nyanzvi mune zvehutano dziri kukurudzira hurumende kuwedzera nzvimbo dzinobayiwa vanhu nhomba pamwe nekutenga nhomba dzakawanda. Nezuro vanhu makumi maviri nevaviri vakafa nechirwe che Covid-19 munyika izvo zvakasvitsa huwandu hwevanhu vanhu vafa pazviuru zvina nemazana maviri nemakumi maviri, 4 220. Vanhu mazana matatu nemakumi masere nevatanhatu, 386 vakabatwa nechirwere ichi nezuro wakare izvo zvakasvitsa huwandu hwevanhu vabatwa nechirwere ichi munyika yose pazviuru zana nemakumi maviri nezviviri nemazana maviri nemakumi masere nevasere 122 288. Vanhu vabayiwa nhoba yekutanga munyika vave mamiriyoni maviri nezviuru mazana maviri nemakumi manonwe nechimwe nemazana manomwe nemakumi maviri nevapfumbamwe, 2 271 729. Vabiawa nhomba yepiri vave miriyoni imwe chete nezviuru mazana mana nemakumi maviri nezvinomwe nezana nemakumi mashanu nevapfumbamwe, 1 427 159. Hurumende inoti ine hurongwa hwekubaya vanhu mamiriyoni gumi kana kuti zvikamu makumi matanhatu kubva muzana senzira yekurwisa denda reCovid-19. No media source currently available 
health	Dzidziso Pamusoro peCOVID-19 Kune Vachadzidzisa Veruzhinji Yotambirwa neMufaro	Bazi rezvehutano neMuvhuro rakazivisa kuti huwandu hwevanhu vafa nechirwere cheCovid-19 hwakanga hwasvika pazana nemakumi matatu nevashanu kana kuti 135, kuchitiwo vabatwa nechirwere ichi munyika yose vasvika pazviuru zvishanu nemazana matatu ane vasere kana kuti 5 308. Bazi iri rakati vanhu vakanga vapora kubva kuchirwere ichi kusvika neMuvhuro vakanga vasvika pazviuru zvitatu nemazana masere ane makumi mana nevasere kana kuti 3 848, izvo zvakasiya vanhu chiuru nemazana matatu nemakumi maviri nevashanu kana kuti 1 325 vari ivo vachine chirwere ichi munyika yose. Mukuedza kudzivirira kupararira kwechirwere ichi munyika, bazi rezvehutano rakabatana nesangano reUnited Nations Population Fund (UNFPA) riri kupa zvidzidzo kuvanhu vachazonodzidzisawo vamwe pamusoro pemabatirwo anofanirwa kuitwa Covid-19 uye kuti chirwere ichi chingadzivirirwa sei kuti chisapararira. Zvidzidzo izvi zviri kuitirwa kuDomboshawa, uye vari kupinda muzvidzidzo izvi vanozotarisirwa kunodzidzisawo vamwe vari mune zvehutano mumapoka avo, avo vanozodzidzisawo vamwe munharaunda dzavagere. Bazi iri razivisa kuburikidza neTiwtter kuti vapinda muzvidzidzo izvi vanhu vabva kubazi rezvehutano, kumapurisa nemauto, uyewo vamwe vabva kumasangano akazvimirira. Mukuru wesangano reCommunity Working Group on Health, VaItai Rusike, vanoti hurongwa hwekudzidzisa vadzidzisi uhwu hwakakosha zvikuru sezvo huchizobatsira kuti dzidziso pamusoro pechirwere ichi izokwanisa kupararira nenyika yose. VaRusike vakurudzirawo kuti dzidziso pamusoro pechirwere cheCovid-19 iwandire pamwe nekupararira kunzvimbo dzinogara veruzhinji pamwe nekumaruwa, uko vanoti veruzhinji vanenge vari kuratidza kuti havasi kuteerera kurudziro dzebazi rezvehutano pamwe neWorld Health Organisation dzekuti vazvivhare miromo nemhino, kugeza maoko, pamwe nekusiya mukaha pakati pavo nevamwe. No media source currently available Zvichakadaro, Johns Hopkins University Hospital yemuno muAmerica, iyo iri kuongorora chirwere ichi inoti pasi rose vanhu vanodarika mamiriyoni makumi maviri neimwe nezviuru mazana mapfumbamwe negumi nezvisere, kana kuti 21 918 000 vabatwa nechirwere ichi, icho chaurayawo vanhu vanodarika zviuru mazana manomwe nemakumi manomwe nezvina nemazana manomwe, kana kuti 774, 700. America ndiyo ichiri pamusoro pahuwandu hwevanhu vabatwa neCovid-19, avo vadarika mamiriyoni mashanu nezviuru mazana mana nemakumi mana nezvina, kana kuti 5, 444, 000 Vanhu vafa muAmerica vadarika zviuru zana nemakumi manomwe, kana kuti 170, 000. MuAfrica vanhu vanodarika miriyoni nezviuru zana nemakumi maviri nezvisere, kana kuti 1,128 000, vabatwa nechirwere ichi, kuchitiwo vashaya vadarika zviuru makumi maviri nezvishanu nemazana masere, kana kuti 25, 800. Vanhu vapona kubva kuchirwere ichi vadarika zviuru mazana masere nemakumi mana nezvitanhatu, kana kuti 846, 000. South Africa ndiyo iri pamusoro muAfrica iine vanhu vanodarika mazana mashanu nemakumi mapfumbamwe ezviuru, kana kuti 590, 000 vabatwa nacho. Vanhu vafa nechiwere ichi muSoiuth Africa vadarika zviuru gumi nechimwe nemazana mapfumbamwe kana kuti 11, 900.
health	Kushungurudzwa kweZvizvarwa zveKunze Zvichirambidzwa Kupinda muZvipatara neChikwata cheOperation Dudula muSouth Africa kwoenderera Mberi	Zvimwe zvizvarwa zveZimbabwe zviri muSouth Africa zvinoti zvinhu hazvichina kumira zvakanaka sezvo nyaya dzekushungurudzwa nezvizvarwa zvenyika iyi dziri kuenderera mberi, kunyange hazvo hurumende dzenyika mbiri idzi dziri kuti dziri kutaurirana. Nhengo dzechikwata cheOperation Dudula, icho chiri kurwisa kuti zvizvarwa zvekunze kweSouth Africa zvibude munyika iyi, dzaenderera mberi nekurambidza vekunze kupinda muzvipatara nemakiriniki zvehurumende zviri muJohannesburg nemuPretoria. Chikwata ichi changa chakamira pamikova yemakiriniki ari muJohannesburg anosanganisira Hillbrow Community Health Centre, uye chinonzi chakatanga kurambidza vekunze kupinda muzvipatara neMuvhuro apo chakavhara mukova wechipatara chikuru cheKalafong Provincial Tertiary Hospital chiri mudunhu re Gauteng. Nhengo dzebato rinopikisa reEconomic FreedomFighters (EFF) dzinonzi dzanga dziri pachipatara ichi neChitatu dzakagarira veOperation Dudula ava kuti vasarambidza varwere kupinda muchipatara ichi. Izvi zviri kuuya mushure mekunge mumwe mukuru wezvehutano mudunhu reLimpopo, Dr. Phophi Ramathuba svondo rapera vanyadzisa chimwe chizvarwa cheZimbabwe chairwara chiri mune chimwe chipatara mudunhu iri vachiti vekunze vari kupedzera vemuSouth Africa mishonga nezvikwanisiro. Studio 7 haina kukwanisa kunzwa divi rehurumende kanawo mapurisa panyaya iyi. Asi chimwe chizvarwa cheZimbabwe chiri muPretoria muSouth Africa, Mufundisi Richard Moyo, avo vari kutevera zviri kuitika, vanoti nhau iyi inhau inosiririsa uye kurwadza kuona zviri kuitwa vekunze nezvizvarwa zvaSouth Africa, uchiona kuti vari kushungurudzwa ava vanenge vari varwere kana vari kuperekedza varwere. Mufundisi Moyo vanoti kunyange hazvo mapurisa ari kuzama kubatsira, havaoni ari kuita zvinoita kuti kushungurudzwa uku kumiswe, vachiti vanopa mhosva yose iyi kuhurumende yeSouth Africa, iyo vanoti haisi kumisa chikwata cheOperation Dudula. No media source currently available 
health	Madzimai Anoshanyira South Africa Onyunyuta neKurambidzwa Kupinda neMapiritsi eKuronga Mhuri	Madzimai ari kushanya kuSouth Africa haasi kufara nekutorerwa mapiritsi ekuronga mhuri kwaari kuitwa nevashandi vanoona nezvekupinda nekubuda kwevashanyi muSouth Africa. Madzimai aya anoti ari kubvumirwa kupinda nepakiti imwechete iyo inenge iyine mapiritsi anokwana mwedzi mumwechete. Madzimai aya anoti izvi zvinoita kuti azopedzesera oshandisa mapiritsi ekuronga mhuri ekuSouth Africa ayo vakawanda vanoti anovarwarisa zvinosanganisira kubuda ropa kwenguva yakareba. Amai Getrude Tarumbwa, avo vanodzidzisa kuPretoria, vanoti kurambidzwa mapiritsi akawanda anovakwanira kunozovamanikidza kunwa mapiritsi ekuSouth Africa ayo anovarwarisa, uye kubuda ropa rakawanda. Amai Tarumbwa vanoti munhu anofanirwa kubvumirwa mapiritsi anoenderana nenguva yaanenge abvumirwa kugara muSouth Africa. Izvi zvinotsigirwa naAmai Patricia Zuze, avo vanoenda kunotengesa zvinhu zvakaita semidziyo yemumba yakagadzirwa nemiti kuSouth Africa. Amai Zuze, avo vanogara mwedzi miviri kana mitatu vachitengesa, vanoti kutorerwa mapiritsi kutyorerwa kodzero dzavo uye vanozomanikidzwa kunwa mapiritsi ekuronga mhuri ekuSouth Africa avanoti anovarwarisa. Nekuda kwekurambidzwa kwemapiritsi akawanda pabhodha, mamwe madzimai ave kuita bhizinisi rekuenda nemapiritsi achinotengesera zvizvarwa zvemunyika zviri kuSouth Africa. Pakiti rimwe chete, iro rinopihwa pachena munyika rinotengeswa nemari iri pakati pemaRands zana nemakumi mashanu nemazana maviri zvichienderana nekuti munhu ari kuatengesera kunzvimbo ipi muSouth Africa. Amai Roselyne Chitani mumwe wemadzimai anotengesa mapiritsi ekuronga mhuri kuSouth Africa. Vatyairi vemabhazi anoenda kuSouth Africa vanoyambirawo vanhu vavanenge vakatakura zvinhu zvisingabvumirwe kupinda munyika iyi kuitira kuti vasazobatwa vachinzi vari kutakura vanhu vanopinda nezvinhu zvisingabvumirwe. Mutyairi webhazi reFirst Class, VaFrank Muguti, vachiyambira vashanyi vechidzimai kuti vasatakure mapiritsi ekuronga mhuri akawanda. Zvinhu zvakaita semufushwa, manhanga, nzimbe muriwo hazvibvumirwe kupinda nazvo pabhodha. Munhu anowanikwa nazvo anotorerwa uye haazobvumirwa kupinda munyika iyi musi waanenge abatwa. Munyori mubazi rezvehutano, Brg Gerald Gwinji, vanoti vachaongorora nyaya iyi vachiti hazvisi pamutemo kuti vanhu varambidzwe kana kuita zvinotadzisa kuti munhu atore mushonga wake sezvinenge zvataura chiremba. Hatina kunzwa divi reSouth Africa panyaya iyi. No media source currently available 
health	Nyanzvi Dzokurudzira Vanhu Kuti Vagare Mudzimba Asi Vakawanda Vachiti Havana Chekudya	Apo vanhu vari kukurudzirwa kuti vatange kugara mumba kutanga mangwana senzira yekudzivirira kupararira kwechirwere cheCovid-19, nyanzvi munyaya dzezvehutano dziri kuyambira kuti vangwarire kutapurirwa chirwere sezvo parizvino vanhu vari kuvhenekwa vachiri vashoma. Mumiriri wesangano reWorld Health Organization muZimbabwe Dr Alex Gasasira vati vatambira kurudziro yekuti vanhu vambogara mumba nekuti zvinopa kuti vannhu vasatapurirane chirwere. Munyori mukuru wesangano ravanachiremba reSenior Hospital Doctors Association, Doctor Aaron Musara vati huwandu hwevanhu varikubatwa nechirwere ichi hunoratidza pachena kuti zvinhu hazvisisina kumira zvakanaka. VaMusara vakurudzira veruzhinji kuti vatevedzere kurudziro dzavanachiremba kuti chirwere ichi chisapararire. Vanhu vanhu vasaende pane magungano, vapfeke mamask zvakanaka vakavhara mhuno nemuromo uyewo kugeza maoko nguva dzose. Sachigaro wekomiti yeparamende inoona nezvehutano, Dr Ruth Labode, vatiwo danho rakatorwa nehurumende reLockdown rakakosha zvikuru vachiti kusamira zvakanaka kwehupfumi munyika kunopa kuti ruzhinji rufambe zvakanyanya izvo zvinowedzera kupararira kwechirwere ichi. Amai Labode vati kunyangwe hazvo Lockdown ichikanganisa mararamiro evanhu, kudzivirira kurambopararira kwechirwere kwakakosha vachitiwo kuvhurwa kwemuganhu pakati peSouth Africa neZimbabwe kunogona kuriko kwakonzera kukwira kwehuwandu hwevari kubatwa nechirwere cheCovid-19 Vaimbove gurukota rezvehutano, Doctor Henry Madzorera, vaudzawo Studio 7 kuti zviri pachena kuti hurumende yamomoterwa. VaMadzorera vati hurumende haina mari yekuongorora zvakanyanya vakati chakakosha panguva ino kuti munhu wega wega azvigarire kumba kuchengetedza hutano. Asi Muzvare Joylene Nyachuru mumwe mugari weku Glenview vati kuisa nyika mulockdown vanhu vasina chouviri hakuna zvakunobatsira. VaChristopher Gohori mumwezve mugari wemuHarare vatiwo pasina kugadzirisa dambudziko rekushaikwa kwemvura muHarare, vanhu kunyanya kumisha inogara vazhinji vacharamba vachiungana pazvibhorani sezvo vasingakwanisi kugara vasina mvura. Bazi rezvehutano rakazivisa kuti nekuda kwekukwira kuri kuita chirwere cheCovid-19 No media source currently available , vanhu vanenge vokurudzirwa kugara mumba kana kuti Lockdown kutanga mangwana. Bazi rezvehutano rakazivisawo kuti kubva neChipiri, mamwe makambani anenge asingachashandi uyewo rakatorambidza magungano kusara kwevanenge vachienda kurufu asi vasingadarike makumi matatu. Vanhu vanenge vasisabvumidzwe kuenda kune mamwe maguta.  
health	Nyanzvi Dzoshushikana Zvichitevera Kufa kweVanhu Vane Covid-19 Zvisingazivikanwe Kuti Vane Chirwere Ichi	Nyanzvi mune zvehutano dzinoti hadzikurudzire kuti vanhu vazivikanwe kuti vanga vaine chirwere cheCOVID-19 mushure mekunge munhu afa sezviri kuitika munyika. Nyanzvi idzi dzinoti izvi zvinodziviririka chete kana hurumende ikaongorora vanhu vakawanda kusanganisira vese vanenge varwara. Magwaro anobudiswa nebazi rezvehutano pamusoro pechirwere cheCOVID-19 anoratidza kuti kune vanhu vanozozivikanwa kuti vanga vaine hutachiona hwechirwere ichi ivo vanhu vacho vatoshaya. Vaimbove gurukota rezvehutano panguva yehurumende yemubatanidzwa, Dr. Henry Madzorera, vati kufa kwevanhu vasati vazivikanwa kuti vari kunetsekana neyi zvinhu zvinoisa vashandi vezvehutano panjodzi. Mutungamiri wesangano rinomiririra vakoti, reZimbabwe Nurses Association, VaEnock Dongo, vaudza Studio7 kuti sesangano vanogarokurudzira hurumende kuti iise zvikwanisiro muzvipatara zvayo zvinoita kuti vezvehutano vaongorore munhu wese zvake anotsvaka rubatsiro munyaya yezvehutano zvisinei nekuti anoratidza kuti ane chirwere cheCOVID-19 here kana kwete. VaDongo vanoti sevashandi vezvehutano vanonetsekanawo nevanhu vanozobatwa chirwere ichi ivo vatoshaya. VaDongo vanoti kusavapo kwezvinoshandiswa kuti vana mukoti vazvidzivirire kuri kuisa nhengo dzavo dzakawanda panjodzi. Vatiwo sangano ravo riri kushushikana kuti vakoti vari kubatwa nehutachiona vari pabasa vari kuwanda. Nyanzvi idzi dzinotiwo kuongorora vanhu vakawanda kuti vane chirwere here kana kuti kwete ndiyo chete yekuti hurumende idzivirire kufa kwevanhu vakawanda pamwe nekupararira kwehutachiona hweCoronavirusm uhwo hunokonzera chirwere cheCovid-19. Asi mutevedzeri wegurukota rezvehutano, VaJohn Mangwiro, vaudza Studio7 kuti vanhu ava vanenge vaongororwa vachiri vapenyu asi vanofa vasati vaziva zvinenge zvabuda muongororo dzinenge dzaitwa. VaMangwiro vati izvi zvinoitika sezvo nyika isina michina inobudisa ongororo idzi chiripocho. Vachibvunzwa kuti izvi hazviisi here hutano hwevashandi vehutano panjodzi, VaMangwiro vati vashandi ava vari kutora varwere vese vanouya kuzvipatara sevanhu vane COVID-19 kusvika zvinenge zvabuda muongororo zvazivikanwa nekudaro vanenge vakapfeka zvekudzivirira. Kunyange hazvo hurumende ichiti vashandi vanenge vakapfeka zvekuzvidzivirira, vashandi vezvehutano, kusanganisira VaDongo, vanoti izvi hazvisi izvo zviri kuitika muzvipatara zvehurumende sezvo zvikwanisiro zvinodiwa izvi zviri zvishoma zvakanyanya. VaDongo vanoti kushaikwa kwezvikwanisiro imwe yenyaya dziri kupa kuti vashandi vezvehutano varambe kuenda kubasa. Sangano ravana chiremba vakuru reZimbabwe Senior Hospital Doctors Association rakazivisa hurumende svondo rino kuti inofanirwa kugadzirisa zviri kunetsa muzvipatara, kutadza kwayo vanenge voramwa mabasa. No media source currently available 
health	ZCTU Yozeya Mhinduro dzeVashandirwi Vari Kutsigira Kumakidzwa kweVashandi Kubayiwa Nhomba yeCovid-19	Munyori mukuru wesangano reZCTU, VaJaphet Moyo ,vanoti ivo nemagweta avo vatanga kuzeya mhinduro dzemapazi nemakambani ehurumende apindura panyaya yavakakwidza kumatare yekuti vashandi vasamanikidzwa kubayiwa nhomba yeCovid-19 sezvo kuita izvi kuchityora bumbiro remitemo yenyika. No media source currently available Vakaendeswa kumatare ava vanonzi vakati vashandi vasina kubayiwea nhomba vamire kuuuya kubasa. Vakaendeswa kumatare vanosanganisira gurukota rezvevashandi, VaPaul Mavima; gweta guru rehurumende, VaPrince Machaya; makambani anoti ZIMNAT Insurance, Zimbabwe National Road Administration (ZINARA), TelOne, Windmill, SEEDCO Zimbabwe nechikoro cheManicaland State University. Mukupindura zvakaturwa neZCTU kumatare, VaMachaya vati havazivi kuti sei ivo negurukota rezvevashandi vakapinzwa munyaya iyi nekuti handivo vanoudza vashandi kana makambani zvekuita panyaya dzakadai. VaMavima vaudza Studio7 kuti vakamboyedza kuti vataurirane neZCTU asi zvakaramba asi vachiti zvakakosha kuti vashandi vabayiwe nhomba. No media source currently available Kambani yeTelOne inoti nyaya iyi haifanire kunzwikwa nechimbi chimbi ichiti ZCTU yakatora mavhiki matatu kuiendesa kumatare zvinoratidza kuti hayaifunga kuti yakakosha zvekunzwikwa nechimbi chimbi.
health	Zvizvarwa zveZimbabwe Zviri muSouth Africa Zvotaura nezveCoronavirus	Mutungamiriri wenyika yeSouth Africa VaCyril Ramaphosa nemusi weSvondo vakatora matanho akaomarara mukuyedza kurwisa pamwe nekudzivirira kupararira kwechirwere checoronavirus chatekeshera pasi rose Vanhu makumi matanhatu nevana vabatwa nechirwere ichi munyika iyi. VaRamaphosa vakazivisa kuti South Africa kutanga nemusi weChitatu inenge yave kuvhara mimwe miganhu yayo uyo kurambidza kushanyira kana kutambira vanhu vari kubva kunyika dzabatwa nechirwere ichi dzinosanganisira Italy, Iran, South Korea, Iran, Spain, Germany, US, Britain ne China. Zvikoro zviri kuvharwawo musi uyu uye vanhu vari kurambidzwa kuungana kusanganisirawo kumiswa kwemitambo. MuSouth Africa mune zvizvarwa zveZimbabwe zvakawanda zviri kubatwa mumambure ezviri kuitwa kudzivirira chirwere ichi. VaOffice Jaka, avo vanobva kuKwekwe, vanoti vane chivimbo chekuti South Africa ichakwanisa kupedza dambudziko iri kunyange hazvo riri basa guru. Asi va Jaka vanoti varikunyanyo shungurudzika zvikuru, nevana vavo vaviri varikuita zvidzidzo zveElectrical Engineering kuChina. VaEmmanuel Mboti vanotiwo kunyangwe hazvo zvaitwa naVaRamaphosa zvakanaka, vichakanganisa hupfumi hwenyika yavo. Vaenderera mberi vachiti kumiswa kwemitambo kuchakanganisa kurarama kwevakawanda. Chimwewo chizvarwa cheZimbabwe chechidiki, chinogara muSouth Africa, VaMunyaradzi Mukanyiwa, vanoti vanowirirana nemashoko ataurwa naVaMbote. No media source currently available   
health	Chinhoyi University of Technology Inonzi Yave Kumanikidza Vadzidzisi, Vadzidzi neVashandi Kubayiwa Nhomba yeCovid-19	Chikoro chikuru cheChinhoyi University of Technology -CUT- chiri kurambidza vadzidzi nevashandi vanenge vasina kubayiwa nhomba yekudzivirira chirwere che COVID-19 kupinda pachikoro. Vadzidzi avo vanga vauya kuzopedza zvidzidzo zvavo pamwe nekunyora bvunzo nemusi weMuvhuro vakashamisika vachinzi vaburitse kadhi rinoratidza kuti vakabaiwa nhomba yekudzivirira chirwere che COVID-19 kuti vabvumirwe kupinda pachikoro. Mumwe mudzidzi asina kuda kudomwa nezita anoti arambidzwa kupinda pachikoro achinzi haana kubayiwa nhomba audza Studio 7 kuti anoti chanyanya kumurwadza ndechekuti havana kunge vayambirwa nezvedanho iri. Munyori anoona nezvemagariro evadzidzi musangano rinomirira vadzidzi pachikoro ichi VaFrancis Nhete vanoti danho ratorwa nechikoro rakanaka sezvo vachiwirirana naro sevatungamiri vevadzidzi. Mutauriri weCUT Dr Tapera Musekiwa vanoti vatora danho iri senzira yekudzivirira vamwe vadzidzi nevashandi. VaTapera vanoti vabva vaisa nhomba pakiriniki yechikoro kuti zvive nyore kune vanenge vasarudza kubayiwa.Zvikoro zvakawanda zvepamusoro zvakatozivisa kuti vadzidzi vanenge vasina kubayiwa nhomba yekudzivirira chirwere che COVID-19 havabvumirwe kudzidza kana kunyora bvunzo nevamwe. Asi danho iri riri kupikisawa nesangano revashandi reZimbabwe Congress of Trade Unions rinoti kuita izvi kutyora kodzero dzevanhu dziri mubumbiro remitemo. Gore rapera muna Mbudzi, chikoro cheCUT chakambovharwa mushure mekunge vadzidzi makumi mashanu nevanomwe vabatwa nechirwere cheCovid-19. No media source currently available 
health	Mapurisa eZRP Anoparura Chirongwa cheKudzivirira Kuraraira kweHIV/Aids	Zimbabwe Republic Police neChitatu yakaparura hurongwa hwehwaro hwekuyedza kudzivirira kutapuriranwa kwechirwere cheHIV/AIDS kwamutare. Hwaro uhu hwakananganga nekubatsira mapurisa ari pabasa uye vari pamudyandigere. Hurongwa uhu hwave nenguva yakareba huchikwenenzverwa paine chinangwa chekuti panosvika gore ra2020 pange pasisina vanoshaya nekuda kwechirongwa ichi. Vanenge vaine chirwere ichi vanenge vachitarisirwa kuwana mapiritsi zviri nyore. Mukuru wemapurisa mudunhu reManicaland, Assistant Commissioner Dorothy Kupara, avo vakaparura chirongwa ichi, vanoti zvakakosha kuti mapurisa ose aremekedze hwaro hwavapo kuitira kuderedza kuparira kwechirwere ichi. Amai Kupara vanoti hapana chinonyadzisa pakunoongororwa chirwere cheHIV uye pamwechete nekutora mishonga yacho sezvinodiwa. “Chirwere ichi chakangofananawo neshuga, kana zvakubata gadziriswa, so my officer will ensure kuti zvashandiswa sezvinotarisirwa, uye my officer handifungi kuti pane vachange vachiramba kuzotestwa, uye basa richatowanda kune ma medical officers vachitesitwa.” Mukuru wemapurisa uyu anotiwo hwaro huripo uhu hunobudisa pachena kuti vanenge vaine chirwere havaizotadziswa kusimudzirwa pabasa. Hwaro uhu hunotiwo vanenge varwara vanokwanisa kumbonozorora zvavo vachipora vachizongodzokera pabasa kana vave kunzwa zviri nani. Mumashoko avo ekuvhara chiitiko ichi, mumwe mukuru wemapurisa Superintendant Kamanda vanoti hwaro hwavapo uhu huchabatsira mukufambisa basa ravo zvakanaka kunyanya kuvatungamiriri vemakamba kumatunhu ose emunyika. “Ndinoti kumaDispols (District Police Officers) ose kana masangana nechinhu chiri medical chingakunetsai munongoti ko policy inoti chii? Endai munotitoreraiwo ende rinonzi rakatsetseka rinosuppotwa nePolice Act uye ne the current Labour Laws, tinoiti chii zviya, iSimbi yebasa!” Mumwe wechipurisa anorarama nehurwere Sergeant Tawanda Mugeri vachipa huchapupu vanoti zvakakosha kuti munhu wega wega, kunyanya kuchipurisa, ararame achiziva paamire mushure mekuvhenekwa ropa. “Panhau yekuudza vamwe vekubasa, inonzi chii zviya, inonzi disclosure, zviri nani inini ndavakuziva zvandiri zvitori right, ndikaenda kuhospital vave kutondishevedza nefirst name nekuti ndikanzwa parwadza ndotomhanya kuti ndizive kuti chii.” Hwaro hwekubudisa HIV/AIDS Policy hwakaitwa pachidyidzanwa nemasangano akasiyana-siyana anosanganisira reNational Aids Council, NAC, Population Services International, PSI nemamwewo. Mukuru weNational Aids Council muManicaland, VaEvans Makoni, vanoti vari kushanda nemapurisa kuti vazadzikise zviri muhwaro mavo. “Chatiunganidza pano inyaya yeZRP AIDS Policy launch iyi, chirongwa chiripo pakuti National Aids Council yakapuhwa mutoro wekuti irwisane nedenda reHIV. Saka mukuita izvozvo tinoti vanhu vari pamabasa kuti vawanirwe nguva yekuitirwa ma programmes inoita shoma saka kambani ikaita policy yaino implemenda zvinobata vazhinji vanenge vari kumabasa toderedza huwandu hwemari yatinoshandisa pakurapa nekuti vanhu vanenge vadzivirira.” Vakuru vechipurisa havana kuda kuburitsa pachena kuti chirwere ichi chakapararira zvakanyanya seyi muZRP, kunyangwe hazvo ongororo ichitaridza kuti kuchipurisa kumwe kwemamwe mapoka emabasa kwakatekeshera chirwere ichi kusanganisira kuchiuto, nekuvatyairi vedzimotokari dzinofamba mitunhu mirefu. Hwaro hwakaparurwa uhwu hucharamba huchiongororwa nekugadzirisa kuti hukwanise kufambidzana neshanduko inenge iriko uye nenguva. No media source currently available 
health	Dr Mahomva Vokurudzira Vanhu Kuti Vabayiwe Nhomba yeCovid-19 Apo Vakawanda Vobatwa neChirwere Ichi Zvakare	Mukuru anoona nezvekurwisa chirwere cheCovid-19 munyika Dr Agnes Mahomva vari kukurudzira vanhu munyika kuti vabayiwe nhomba yekudzivirira Covid-19 kuti chirwere ichi chisapararire zvakanyanya munyika. Dr Mahomva vaudzawo Studio 7 kuti ongororo dzose dziri kuitwa munyika nekunze dziri kuratidza kuti vakabayiwa nhomba vane mukana wakakura wekurarama kunyangwe vakabatwa nechirwere cheCovid-19. Bazi rezvehutano rakatozivisa kuti mhando yeCovid-19 inopararira zvakanyanya yeomicron yave kutotenderera munyika. Nemusi weSvondo, bazi rezvehutano rinoti munhu mumwe chete akafa nechirwere cheCovid-19 nezuro zvasiya vabatwa nacho vave zviuru zvina nemazana manomwe nemumwe kana kuti 4, 701. Vanhu mazana mashanu nemakumi maviri nevatatu kana kuti 523 vabatwa nechirwere ichi zvasiya vabatwa nacho kubva zvachatanga kupararira vave zana rezviuru nemakumi matatu nepfumbamwe zvine makumi mana nematanhatu kana kuti 139, 046. Vanhu mamiriyoni matatu nezviuru mazana masere nemakumi manomwe nemana zvine mazana matanhatu nemakumi mapfumbamwe nevana kana kuti 3 874 694 vakabayiwa nhomba yeCovid-19 kekutanga. Vanhu vabayiwa kaviri sezviri kukurudzirwa vave mamiriyoni maviri nezviuru mazana masere nemakumi masere nemana zvine makumi mana nemashanu kana kuti 2 884 045. Hurumende inoti ine hurongwa hwekubaya vanhu mamiriyoni gumi nhomba mukupefra kwemwedzi uno kana kuti zvikamu makumi matanhatu kubva muzana.
health	Vanachiremba Vakuru Vanozivisa Kuramwa Mabasa Kana Zvichemo Zvavo Zvisina Kugadziriswa	Vanachiremba vakuru vari pasi pesangano reZimbabwe Senior Hospital Doctors Association, neChitatu vakapa hurumende mazuva gumi nemana ekuti igadzirise matambudziko ari muzvipatara pamwe nenyaya yemihoro yavo, kukundikana kwayo voramwa mabasa. Izvi zvinouya panguva iyo bazi rezvehutano rakazivisa zuva rimwero kuti huwandu hwevanhu vabatwa nechirwere che Covid-19 munyika hwakakwira kusvika pachiuru nemakumi masere nevapfumbamwe kana kuti 1 089, zvichitevera kuwanikwa kwevamwe vanhu makumi maviri nevashanu vaine chirwere ichi pavanhu zviuru zviviri nemazana matanhatu negumi nevaviri kana kuti 2 612 vakavhenekwa. Vanhu vapora kubva kuchirwere ichi kusvika nezuro vaive mazana matatu nemakumi mapfumbamwe nevashanu kana kuti 395, uye vashaya vachiri makumi maviri. Tsamba yakanyorwa nesangano ravanachiremba vakuru iyi, iyo yakanyorerwa kuboka reHealth Services Board, kumunyori mukuru mubazi rezvehutano pamwe nekuvakuru vezvipatara, kana kuti hospital clinical directors, iri kuda kuti hurumende iise mishonga nezvikwanisiro muzvipatara, iwanise vanachiremba zvekuzvidzivirira kubva ku Covid-19, uye kuti mihoro yavo ive iri mumadhora ekuAmerica ichienzaniswa nemari dzavaitambira muna Gumiguru 2018. Vanachiremba ava vari kudawo kuti zvichemo zvevamwe vashandi vemuboka rezvehutano vari pakuramwa mabasa pari zvino zvigadziriswe kuitira kuti vabatsirane mabasa, uyewo kuti nhengo dzavo dzinoshanda kuUniversity of Zimbabwe asi iye zvino dziri kushanda muzvipatara munguva ino, dzinge dzichibhadharwa mari dzekushanda uku. Studio7 haina kukwanisa kunzwa divi rehurumende panyaya iyi. Pasi rose vanhu vabatwa ne Covid-19 vadarika mamiriyoni gumi nezviuru mazana mashanu kana kuti 15.5 million, uye vanhu vafa vadarika zviuru mazana mashanu nemakumi masere nezvina kana kuti 584 000. Imwe nyanzvi mune zvehutano vachidzidzisa zvehutano pa Nottingham Trent University, ku Britain, Doctor Mathew Nyashanu, vanoti vari kukurudzira hurumende kuti igare pasi navanachiremba ava vakurukure zvichemo zvavo kuti zvinhu zvisaipa kudarika zvazviri pari nhasi muzvipatara. Doctor Nyashanu vanoti chinonyanyorwadza ndechekuti vanachiremba ava vari kuda kuramwa mabasa munguva iyo nyika iri mudambudziko re Covids-19, izvo zvinozoisa varwere vagara vaine zvimwe zvirwere zvinovanetsa munyodzi huru kana vakazobatwa neCovid-19. Vanoti hurumende inofanirwa kugadzirisa zvinhu muzvipatara nekukasika, umo munonzi hamuna mishonga nezvimwe zvikwanisiro. Doctor Nyashanu vanotiwo kukwira kwehuwandu hwevanhu vari kubata chirwere cheCovid-19 chinhu chinityisa nekuti kana vanhu vabatwa nechirwere cheCovid-19 vanenge vachida kubatwa zvakanaka, uye kuti vabatwe zvakanaka vanofanirwa kunge vachienda kuzvipatara, uko kunofanirwa kunge kuine vanamukoti navanachiremba. No media source currently available 
health	Zvikoro Zvogadzira Zvikwanisiro Zvekushandisa Kurwisa Kupararira kweCovid-19	Huwandu hwevanhu vabatwa nechirwere cheCoronavirus hwakaburitswa nehurumende neMuvhuro, hwasvika pavanhu vasere, uye munhu ashaya nechirwere ichi achiri munhu mumwe chete. Huwandu uhu hunogona kukwira chero nguva apo hurumende ichazivisa zvinenge zvaitika. Pavanhu vasere vakabatwa nechirwere cheCoronavirus, vana vanobva kudunhu reMashonaland East, vatatu kuHarare uye mumwe chete kuVictoria Falls. Mukuru mubazi rezvehutano mudunhu reMashonaland West, Dr Wensilus Nyamayaro, vanoti zvave kuziviswa manheru ega ega kana pane zvinenge zvashanduka pahuwandu hwevanhu vanenge vabatwa nechirwere cheCoronavirus. Zimbabwe yakatara mazuva makumi maviri nerimwe ekuti vanhu vagare mudzimba dzavo senzira yekudzivirira kupararira kwechirwere ichi, icho chabata vanhu vanodarika mazana maviri nemakumi mana muZimbabwe, uye vanhu vanosvika mazana masere ezviuru pasi rose. Senzira yekubatsira varwere munyika iyo yakatarisana nekushaikwa kwema ventilators anobatsira kufema vanenge varwarisa zvakanyanya nechirwere ichi, zvimwe zvikoro zvepamusoro zvinoti zviri kushandisa hunyanzvi hwazvo kugadzira ma ventilators, ma sanitisers nemasiki. Chikono chepamusoro cheHarare Institute of Technology chinoti chiri pakati pekugadzira muchina wekufambisa mhepo mudzimba dzinochengeterwa vanhu vanenge vachirwara nechirwere cheCOVID-19. Ukuwo Chinhoyi University of Technology, CUT, inotiwo iri pakati pekugadzira mamasiki apo kune rumwe rutivi iri kutsvaka zvikwanisiro zvekugadzira ma sanitisers sezvo chikoro ichi chine hunyanzvi hwacho. Vachitaura nevatori venhau muChinhoyi, mutauriri weCUT, VaMusekiwa Tapera, vati vari kugadzira mamasiki senzira yakaonekwa nechikoro ichi yekurwisa chirwere cheCoronavirus. VaTapera vati vamwe vana muzvinafundo vari mubishi kuita hurongwa hwekugadzira ma sanitisers. Asi mukuru weCUT, Muzvinafundo Jambwa Simbi, vati basa rekugadzira mamasiki riri kudzoserwa kumashure nekushaikwa kwemagetsi nguva dzakawanda. Zvikoro izvi zviri kutora matanho aya sezvo zvinhu zvisina kumira zvakanaka munyika munyaya dzehutano panguva iyo hurumende iri kutatarika kuwanira vashandi vemuzvipatara zvipfeko zvekuzvidzivirira zvakakwana pavanenge vachirapa varwere vanofungidzirwa kuti vane Coronavirus. Zimbabwe yapinda muzuva repiri vanhu vachigara kudzimba dzavo senzira yekudzivirira kupararira kweCoronavirus, iyo yakatanga kuChina gore rapera, uye kusvika pari zvino, yauraya vanhu vanodarika zviuru makumi matatu nezvisere pasi rose, kusanganisira Zororo Makamba wemuZimbabwe, uyo akashaya svondo rapera. No media source currently available  
health	Nyanzvi yeZvehupfumi Inoti Haione Makambani eMunyika Achikwanisa Kugadzira zveKudzivirira COVID-19 Zvakakwana	Imwe nyanzvi mune zveupfumi inoti nekuda kwemamiriro akaita zvinhu munyaya dzezveupfumi munyika, haioni makambani emunyika achikwanisa kugadzira zvikwanisiro zvinodiwa mukudzivirira kutapuriranwa kwehutachiwana hwecoronavirus. Zvinodiwa zvinosanganisira magorovhosi, zvekuvharisa miromo nekumeso (masks), zvekuzora zvinouraya hutachiwana (sanitizers) kanawo mbatya dzinodzivirira (protective suits) izvo zvinodiwa mukudzivirira kutapuriranwa pamwe nekuparadzirwa kwehutachiwana hwe coronavirus. VaMasimba Kuchera, avo vanoshanda vakazvimirira, vanoti makambani akwanda emunyika haasi kushanda zvakakwana, uye vanhu vakawanda vave kuzvishandira izvo zvavanoti zvinoderedza huwandu hwezvinhu zvingagadzirwe munyika nemakambani kana dambudziko rechirwere ichi rakazokura. Nyika dzakawanda dzine dambudziko rechirwere che COVID-19 kusanganisira America, dziri kuchema nekushaya zvekudzivirira kutapuriranwa kwechirwere ichi zvakakwana zvekuti mamwe makambani anobika doro muAmerica ave kutobatsirawo kuburukidza nekugadzira hand sanitizer. Nyika zhinji kusanganisirawo Zimbabwe, dziri kutowana rubatsiro kubva kunyika yeChina, iyo iri kutumira zvekushandisa izvi asi zvinonzi nevamwe zvinogona kuzononoka kusvika kwazvinenge zvichidiwa nekukasika. Hurumende yeZimbabwe iri kuti yakagadzirira zvakakwana kudzivirira kupararira kwehutachiwana hwecoronavirus. No media source currently available 
health	Hurumende, Vana Chiremba Vanotadza Zvakare Kuwirirana	Vanachiremba vari kuramwa mabasa vasangano nevamiriri vehurumende kuti vaedze kugadzirisa dambudziko rekuramwa mabasa iro rave nemazuvagumi nemashanu. Sachigaro wesangano rinomirira vanachiremba, reZimbabwe Hospital Doctors’ Association, Dr. Edgar Munatsi vanoti musangano uyu, semimwe misangano yanga ichiitwa mumasvondo adarika ose aya, hauna chawaburitsa zvakare. Vanoti hurumende yazivisa kuti haikwanise kuvabhadhara mari yavari kuda pavanoshanda usiku, kana kuti on-call allowances, sezvo isina mari, asi inokwanisa kuvapa iri pasi pane yavari kuda, danho ravanoti varamba kutambira Dr. Munatsi vamboshevedzwawo nevakuru vemapurisa, avo vanoti vanga vachida kunzwisisa nezvekuramwa mabasa kwavanachiremba navanamukoti uku. Dr. Munatsi vanoti musangano wavo nevakuru vemapurisa uyu wafamba zvakanaka, uye panga pasina kutyisidzirana. No media source currently available Zvichakadaro, sangano revagari vekuChitungwiza, reChitungwiza Residents' Trust, rinoti richatora matanho ekuenda kumatare edzimhosva kana hurumende pamwechete neHealth Services Board vakasagadzirisa matambudziko ari muzvipatara nekukasika. Mukuru wesangano iri, VaMarvelous Kumalo vanoti kusagadziriswa kwematambudziko aya kutyora kodzero dzevanhu mukuwaniswa kwavo hutano, sezviri mubumbiro remitemo. No media source currently available  
health	Chirongwa cheNhomba yeCovid-19 Chakapinda muZuva Retatu Panguva Iyo EU Ichiti Ichawanisa Zimbabwe Imwe Nhomba	Bazi rezvehutano rakazivisa neChitatu kuti kusvika nenguva dzeina dzemasikati, vashandi vari pamberi mukurwisana nedenda reCovid-19 vanosvika zviuru zviviri nemazana manomwe nevana, kana kuti 2 074, vakanga vabaiwa nhomba yekudzivirira kupararira kwechirwere cheCovid-19 nyika yose. Izvi zvakaitika apo chirongwa chekubaya nyika yose chakapinda muzuva retatu. Bazi iri rakazivisawo kuti vanhu vasere vakafa kana kuti 8, uye vamwe makumi mashanu kana kuti 50, vakawanikwa vaine chirwere ichi pavanhu chiuru nemazana masere nevana, kana kuti 1 804, vakavhenekwa. Vanhu zana nemakumi mashanu nevana, kana kuti 154, vakanga vari muchipatara pakupera kwezuva musi weChipiri. Huwandu hwevanhu vabatwa neCovid-19 nyika yose hwakasvika pazviuru makumi matatu nezvishanu zvine mazana mapfumbamwe nemakumi matanhtatu, kana kuti 35 960, kuchitiwo vanhu vafa kubva patanga chirwere ichi nyika yose vakasvika pachiuru nemazana mana ane makumi mashanu nevatanhatu, kana kuti 1 456. Zvichakadaro, sangano reEuropean Union rinoti Zimbabwe munguva pfupi inotevera iri kutarisirwa kuwana nhomba inodarika miriyoni imwe chete kana kuti 1, 152 million, pasi pechirongwa che Coalition for Epidemic Preparedness Innovations, kana kuti COVAX. Izvi zvakabuda padandemutande reTwitter reEU. Chirongwa cheCOVAX chinotungamirwa nesangano reWorld Health Organization richibatsirwa nemasangano akasiyanasiyana, kunyanya reEuropean Union, uye chakanangana nekubatsira nyika dzichiri kubudirira. Pari zvino Zimbabwe yakapihwa nhomba zviuru mazana maviri, kana kuti 200 000, kubva kuChina, iyo yakatanga kubayiwa muHarare svondo rapera uye mamwe matunhu kutanga neMuvhuro. China yakazivisa neChitatu kuti ichapa Zimbabwe imwe nhomba zviuru mazana maviri. Zimbabwe inoti yakatenga imwe nhomba zviuru mazana matanhatu kubva kuChina inosvika mukupera kwemwedzi uno. Asi vakuru mubazi rezvehutano vasina kuda kudomwa nemazita vanoti vanhu vari kuuya kuzobayiwa vachiri vashoma. Nyanzvi munyaya dzezvehutano, Dr. Brighton Chireka vanoti vanotenda bazi rezvehutano nedanho rayakatora rekuti vashandi vezvehutano vave pakati pevanhu vakatanga kubaiwa nhomba munyika yose. No media source currently available 
health	Hurumende Inoti Yatenga Nhomba yeCovid-19 Mamiriyoni Makumi Maviri Asi Vari Kuda Kubayiwa Vashoma	Bazi rezvehutano rinoti richiri nechivimbo chekuti vanhu mamiriyoni gumi vange vabayiwa nhomba yeCovid-19 munyika mukupera kwemwedzi unouya kuti intyatsoshande zvakanaka kudzivirira kupararira kwechirwere cheCovid-19. Bepanhau reHerald rinoti gurukota rezvemari Muzvinafundo Mthuli Ncube vanoti Zimbabwe yakwanisa kuwana nhomba dzinosvika mamiriyoni makumi maviri zvichitreva kuti inokwanisa kubayiwa vanhu vanosvika mamiriyoni gumi vari kudiwa nehurumende. Mukuru anoona nezvekudzivirira kwechirwere cheCovid-19 munyika, Dr Agnes Mahomva vanoti havasati vadududza pachinangwa chavo chekuti vabaye vanhu mamiriyoni gumi nhomba mukupera kwemwedzi unouya. Kunyangwe hazvo huwandu hwevari kufa nekubatwa nechirwere ichi munyika huri kudzika, nyanzvi munyaya dzezvehutano dzinoti chirwere ichi chinogona kudzoka zvine mutsindo kechina kana vanhu vasina kubayiwa nhomba. Mukuru wesangano reCommunity Working Group on Health VaItai Rusike vanoti vari kushushikana nehuwandu hwevanhu vari kubayiwa nhomba parizvino. Dr Enoch Mayida vakambotungamira chipatara cheChitungwiza vari munyori mukuru weZimbabwe Medical Association mudunhu remashonaland vanoti zvakakosha kuti vanhu vabayiwe nhomba sezvo chirwere ichi chichiramba chichishanduka. MuAfrica, Zimbabwe iri pachidanho chegumi panyayaya yekubaya nhomba yeCovid-19. Pamusoro pane Sychelles ichiteverwa neMauritius neMorroco. Botswana ndiyo iri pamberi kuchamhembe kweAfrica iri pachidanho chechipfumbamwe, South Africa iri pachidanho chegumi nerimwe. Pasi rose vanhu vanodarika mabhiriyoni manomwe nezviuru mamamiriyoni mazana mana kana kuti 7, 4 billion vabayiwa nhomba yeCovid-19. America ndiyo ine vanhu vakawandisa vabayiwanhomba yeCovid-19 vanosvika mamiriyoni mazana mana nemakumi mana kana kuti 440 million. Nyanzvi munyaya dzezvehutano dzinoti kuti chirwere chisapararire zvakanyanya muAfrica vanhu zvikamu makumi matanhatu kubva muzana vanofanira kubayiwa nhomba, Africa ine vanhu bhiriyoni imwe chete nemamiriyoni zviuru mazana matatu kana kuti 1,3 billion. Asi vanhu vabayiwa nhomba Africa parizvino vadarika zvishoma zvikamu makumi matanhatu kubva muzana chete kana kuti 6, 06% zvinoreva kuti zvinhu hazvina kumira zvakanaka. Vanhu vafa muAfrica vanosvika zviuru mazana maviri nemakumi maviri nemazana mapfumbamwe nemakumi mashanu nemasere kana kuti 220, 958. Sangano rinoona nezvehutano pasi rose reWorld Health Organization rinoti chirwere ichi chatodzoka zvine mutsindo kana kuti fiurth wave kuEurope zvikuru kunyika dzakaita seGermany, Britain, Russia neFrance. Nyanzvi munyaya dzezvehutano munyika idzi dzinoti vasina kubayiwa nhomba ndivo vapa kuti chirwere ichi chitange kuita mutema rege wembada. Sezvo nyaya dzekushanyirana dzatanga, pane mukana wekuti chirwere ichi chinogona kupararira zvakanyanya muAfrica mune vanhu vashoma vabayiwa nhomba yeCovid-19.
health	Nyanzvi muNyaya dzeHutano hwePfungwa, Doctor Nzuzu, Vobatsira Vane Matambudziko eZvinodhaka Vari kuZimbabwe	Chizvarwa cheZimbabwe chinogara muJacksonville mudunhu reFlorida muAmerica, Doctor Emmanuel Nzuzu, avo vanove nyanzvi munyaya dzehutano hwepfungwa pamwe nezvekubatsira vane dambudziko nezvinodhaka, vanoti vakazvipira kubatsira vane dambudziko rezvinodhaka vari kumusha. Doctor Nzuzu pari vari zvino vari kumusha kuZimbabwe uko vari kushanda nevanhu vane matambudziko ekutadza kusiya zvinodhaka zvakasiyanasiyana zvinosanganisira mbanje, mapiritsi nedoro, kuburikidza nekuita misangano. Doctor Nzuzu, avo vave nemakore anodarika gumi nemanomwe vachiita basa rekudzidzisa vane matambudziko nezvinodhaka kuburikidza nekushanda muzvipatara zvakasiyanasiyana pamwe nedandemutande ravo, vanoti vakaenda kuZimbabwe nekuona kukura kwedambudziko nezvinodhaka ravanoti rabata nyika. Vanoti kubva pavasvika kuZimbabwe muna Mbudzi, vaita misangano miviri muHarare, uye vane tarisiro yekuti vachange vachiita mimwe misangano kunze kweHarare. Doctor Nzuzu vanoti kune vanoda kubatsirwa vanokwanisa kuvabata panharembozha yavo yavari kushandisa muZimbabwe inoti + 263 776 505 052, kanawo kutsvaga bhuku ravo rakanangana nekubatsira vanenge vaine matambudziko ekukundikana kusiya zvinodhaka rinonzi, “How to Stay Sober”. Vanoda rubatsiro vanokwanisawo zvakare kuenda padandemutande ravo rinoti https://www.howtostaysober.info, apo vanhu vanogona kuenda vachiwana zvidzidzo zvekuti vangakwanise sei kusiya zvinodhaka. Doctor Nzuzu vakaberekerwa kuChipinge vakazoenda kuAmerica muna 2003. No media source currently available 
health	Vanorarama neKukumbira Rubatsiro Vovhiringwa neCovid-19 muZimbabwe	"Vamwe vasingaoni vanorarama nekukumbira mari mumabhazi nemumigwagwa kwaRusape vanoti vari panguva yakaoma sezvo hurumende yakambomisa kufamba kwemabhazi aya senzira yekudzivirira kupararira kwechirwere cheCoronavirus. Mumwe wevanhu ava, VaTymon Rukuni vekwaRusape, vanoti kubva nemusi weSvondo apo vakapedzisira kupemha mubhazi, ndiwo musi wavakapedzisira kudya rinopisa nevana vavo vatanhatu, sezvo vasingawani kwekupemhera nekuti muguta hamuchina vanhu ukuwo kumabhazi havachadiwiko nekuda kwechirwere che-COVID-19. ""Tine mhuri nine dzinorarama nekupemha asi nekuda kwechirwere cheCoronavirus hapachina kana chichabuda nekuti mumabhazi hakuchina, chikafu hatichina nekuti kumabhazi hatichadiwi kuti tifambe ikoko. Toita seyiwo nhai,"" vanodaro VaRukuni. Amai Rejoice Chinembiri vekwaRusape vanoti nekusafamba kwemabhazi panguva ino, hakuna kumwe kwavanotarisira kuwana mari kunze kwekufamba nemabhazi iwaya vachikumbira rubatsiro. 'Tinosipinda mumabhazi tikukumbira, towana tumari totenga tuhupfu tuTsunami nemuriwo todya nevana kumba. Zvino izvezvi mabhazi akamiswa hatina kana pekutangira. Tamboenda kwaMP wedu kuti tibatsirwe tikazoenda kuSocial Welfare asi tangonyorwa mazita hatina kupihwa kana chipunu chehupfu chaicho,"" Amai Chinembiri vanotsanangura. VaNhamo Makusha vanoti sevanhu vanorara nechavawana musi iwoyo, hapana zvazvichareva kana vachirambidzwa kupemha munzvimbo dzemuguta kana mumadutavanhu sezviri kuitika panguva ino yeLockdown. ""PaLockdown apa patidhisiadhivhandeja nekuti sevanhu vanotsvaga mumabhazi, nekuti hatina chatinacho, zvichireva kuti takapedzisira kupemha Sunday apo pakaguma kufamba mabhazi acho uye pari zvino hatichabvumirwi kukwira mabhazi acho, takapedzisira kudya musi iwoyo weSunday,"" vadaro VaMakusha Mumiriri weMakoni Central mudare reparemende, VaDavid Tekeshe, vanoti vari kuedza nepavanogona napo kuti mhuri dzevasingaoni idzi dziwane rubatsiro asi zviri kutora nguva refu. ""Ndatouya nemuriwo izvezvi kwavari ndichiti pamwe vangabatsirikana sezvo vange vakanzi vanokwanisa kubatsirwa kumapurisa asi hapana chabuda ikoko vakanzi vaende kuWelfare asi vangonyorwa mazita chete pasina chabuda. Vanhu ava vanoti vakapedzisira kupemha Sunday apo vakakwanisa kutenga katsaona kekudya musi wacho. Vanhu ava vari pa desperate havana chekudya vanotoda rubatsiro,"" vanodaro VaTekeshe. Dambudziko rakatarisana nevanhu ava idambudziko rakatarisanawo nevanhu vakawanda munyika yose vanga vachipona nekukumbira rubatsiro mumigwagwa nemumabhazi. Zimbabwe ine vanhu vangangosvika zviuru mazana mashanu vasingaoni, vazhinji vavo vachipona nekukumbira rubatsiro sezvo munyika musina mabasa akawanda nepamusana pekuparara kwaita hupfumi hwenyika. No media source currently available "
health	Vana veChikoro Mazana Matatanhatu neMakumi Mashanu neVasere (658) Vobatwa neChirwere cheCovid-19 Kubva Zvavhurwa Zvikoro	Vana vechikoro mazana matanhatu nemakumi mashanu nevasere vabatwa nechirwere cheCovid-19 mumazuva mapfumbamwe adarika chete. Nemusi weChitatu pavanhu pavanhu mazana matanhatu nevapfumbamwe vakabatwa nechirwere ichi, zana nemakumi manomwe nevashanu vacho vana vechikoro. Izvi zvasiya vabatwa nechirwere ichi kubva zvachatanga kupararira vavezviuru mazana maviri zvine makumi matatu nemana nemazana mashanu nemakumi masere nevapfumbamwe kana kuti 234 589. Bazi rezvehutano rinoti nezuro hakuna munhu akafa zvichireva kuti vanhu vafa nechirwere ichi kubva zvachatanga kupararira muna 2020 vachiri zviuru zvishanu nemazana matatu nemakumi masere nevasere.
health	Matare eDzimhosva Ovhiringwa neCovid-19	Komisheni inoona nezvekufambiswa kwenyaya dzemumatare, yeJudicial Services Commission, yazivisa nhasi kuti kunyange hazvo matare achange akavhurwa pamazuva eLockdown Level Four, matare achange asingaiti mabasa ese anotarisirwa kuti ave achiitwa semazuva ose. Mutauriri weJudicial Services Commission, Muzvare Rumbidzai Takawira, vati kunyange hazvo matare anenge akavhurwa panguva iyi, haakwanisi kuita mabasa awo sezvinotarisirwa nekuda kwechirwere cheCovid-19 nezvimwe zvipingaidzo. Muzvare Takawira vati nekudaro matare achange achingonzwa nyaya dziri kupinda mumatare kekutanga, nyaya dzechimbichimbi pamwe nenyaya dzeavo vanenge vachida kukumbira mukana wekutongwa vachibva kumba chete Muzvare Takawira vati izvi zvinoreva kuti vese vane nyaya dziri mumatare avo vaive vapiwa mazuva ekudzoka ari mumazuva makumi nematatu anotevera, vachazodzokera kumatare mumashure memazuva aya zvichitariswa mitemo inenge yaiswa nehurumende mukuedza kudzivirira kupararira kwedenda reCovid 19. Judicial Services Commission yazivisawo kutiwo vese vachange vachiuya kumatare vanosungirwa kutorwa temperature, kupfeka mamasiki pamwe nekugeza maoko, uye kuona kuti havabatani nevamwe zvakanyanya. Sangano iri ratiwo vanhuwo zvavo vanenge vasingabvumirwi kupinda pamatare mukati memazuva akatarwa eLockdown. Asi rimwe gweta rinorwira kodzero dzevanhu, VaObey Shava, vaudza Studio 7 kuti matanho atorwa neJudicial Services Commission aya anotyora bumbiro remitemo yenyika. VaShava vati izvi zvinoreva kuti vanhu vane nyaya mumatare, nyaya dzavo dzichanzwikwa mushure menguva yakareba zvisinei nebumbiro remitemo yenyika iro rinoti nyaya dzinofanirwa kunzwika nechimbichimbi mumatare. VaShava vatiwo zvinoomeserawo avo vasina kupiwa mikana yekutongwa vachibva kumba vachiti nguva yavo yekugara mutirongo inenge yorebeswa kunyange hazvo vasati vabatwa nemhosva. Izvi zvatsigirwawo nerimwezve gweta rinorwira kodzero dzevanhu, VaMartin Kadzere, vachitiwo kunyange matare ati pane nyaya dzaanenge achinzwa, magweta ari kurambidzwa kuenda kumabasa pamaroadblocks. VaKadzere vati nhasi ivo pachavo vadzorerwa kumba. Kupararira kwechirwere cheCovid-19 zvakanyanya kwakaita kuti hurumende ikurudzire veruzhinji kuti vagare kudzimba kutanga nhasi, kwemazuva makumi matatu. No media source currently available 
health	Nyanzvi Dzoparura Chirongwa Chekubatsira Vanoshandisa Zvinodhaka Pachena	Dzimwe nyanzvi munyaya dzezvehutano dzaparura chirongwa chekuongorora pachena zvinodhaka mumiviri memunhu kuyedza kupedza dambudziko ratekeshera munyika rekushandiswa kwezvinodhaka. Chirongwa ichi chinonzi Abused Substances Diagnostics & Manangement Project chichapa vanhu zvikwanisiro kana kuti (test kits) ekuona mhando yezvinodhaka zvinenge zvashandiswa. Vachitaura pachiitiko ichi, vaFanwell Dzoma vanoshanda kubazi rinoona nezvevashandi uye vataura vakamiririra mushandirapamwe wemapazi ehurumende mukuedza kupedza dambudziko rekushandiswa kwezvinodhaka kana kuti Inter-ministerial Taskforce on Drug and Substance Abuse varumbidza zvikuru chirongwa chaparurwa ichi. VaDzoma vati ongororo yakaitwa munyika irikuratidza kuti zvikamu zvinodarika makumi mashanu nechimwe kubva muzana zvevechidiki chirikushandisa zvinodhaka. Vachange vachitungamirira chirongwa ichi, nyanzvi munezvehutano uye vari mukuru weDepartment of Chemical Pathology paUniversity of Zimbabwe School of Medicine, Muzvinafundo Hilda Matarira vati chakanakira chirongwa ichi ndechekuti munhu anozviongorora ega. VaJacob Shamuyarira, avo vakamboshandisawo zvinodhaka vakazovamba sangano rakazvimiririra rinonzi Pamumvuri rinobatsirawo vanoshandisa zvinodhaka varumbidzawo chirongwa ichi. Muzvare Chengeto Nyanzira vanoshanda nekambani yeFaStep inova kambani ichange ichiwanisa zvekuongoreresa zvinodhaka izvi vati vanhu vachazviongorora vachishandisa weti yavo. Pasi pechirongwa ichi pachaitwawo dzidziso yekukurudzira vanhu kuti vasashandise zvinodhaka izvio zvinozokanganisa hupenyu hwavo vamwe vachifa kana kupenga. Masangano akasiyana siyana abatana muchirongwa ichi anosanganisira hurumende, University of Zimbabwe Health Sciences, Zimbabwe College of Pathology, FaStep, Pamumvuri nemamwe. No media source currently available 
health	Vanhu Vakachengetedzwa kuBulawayo Vachiongororwa Covid-19 Vanoti Hurumende Iri Kuvabata neKuseri kweRuoko	Vamwe vevanhu vakachengetedzwa nehurumende kuBulawayo vachiongororwa kuti vane Covid-19 here kana kuti kwete, vanoti havasi kufara kuti vari kuramba vakaiswa mu quarantine iwo mazuva avo anobvumirwa nemutemo kunge vakachengetedzwa, akapera. Vanhu vataura neStudio7 vanoti vava nemazuva makumi maviri nematatu vari mu quarantine, asi hurumende haisi kuvaudza kuti vachanzi vaende kudzimba dzavo riini. Vanhu ava vanotiwo vari kushungurudzwa nemapurisa. Studio7 haina kukwanisa kunzwa kumutauriri wemapurisa, VaPaul Nyathi, sezvo nharembozha yavo yanga ichinetsa kubata. MuBulawayo munonzi mune vanhu vari kugara paBulawayo Polytechnic, nepaUnited College of Education vakabva kuBotswana mushure mekunge nyika iyi yadzosera zvizvarwa zveZimbabwe kumusha kwazvo pakatanga kunetsa chirwere cheCovid-19. Vamwe vevanhu ava vanoti vakamanikidzwa kubuda muBotswana, vamwe vakasiya midziyo yavo. Pavakabviswa kuBotswana, vanhu ava vakatanga vambogariswa paPlumtree High School, uye vanonzi vaisvika zana nemakumi mashanu nevatanhatu. Asi vakazoendeswa kuBulawayo senzira yekudzikisa kumanikidzana kwavanga vakaita kuPlumtree. Mumwe wevanhu vakabva ku Botswana vachiita zvekumanikidzwa musi wa 7 Kubvumbi, uyo asina kuda kudomwa nezita rake, anoti hurumende iri kuvabata nekuseri kweruoko. No media source currently available Asi munyori mubazi rezvekuburitswa kwemashoko, Va Nick Mangwana, vati hurumende yakamirira kuona zvakabuda muongororo yekuti vanhu ava vane chirwere cheCovid-19 here kana kuti kwete. VaMangwana vatiwo vanhu ava vanotarisirwa kuenda kumisha yavo munguva pfupi inotevera kana zvakabuda muongororo zvichiratifdza kuti havana hutachiwona hweCoronavirus. Zimbabwe yava nevanhu makumi mana vabatwa nechirwere cheCovid-19, uye vanhu vana, vakatoshaya nechirwere ichi. No media source currently available 
health	VaMnangagwa Vanoshanyira Glen View Yanetseka neKorera	Mutungamiri wenyika, VaEmmerson Mnangagwa, vashanyira musha weGlen View uko kwapararira chirwere chekorera panguya iyo hurumende ichiti iri kuda mari inodarika mamiriyoni makumi matanhatu emadhora achashandiswa mukurwisa nechirwere ichi. VaMnangagwa vatambirwa nemufaro mukuru nevatsigiri veZanu PF vanga vaungana pachipatara pamwe nevana vechikoro vanga vachibva kuchikoro pavaenda kunoona vanhu vari kurwara nechirwere chekorera mumusha unogara veruzhinji muGlen View. Vachitaura pazvitoro zveTichagarika zviri mumusha weGlen View mushure mekushanyira chipatara cheGlen View Polyclinic uko kuri kurapwa vanhu vakati kuti vari kurwara nechirwere chekorera, VaMnangagwa vati hurumende yavo ichabatsira kanzuru yeHarare mukutakurwa kwemarara, kugadzirwa kwepombi dzinotakura tsvina pamwe nekuwanisa vagari mvura yakachena kuitira kuti chirwere chekorera chipere muHarare uye chisarambe chichipararira kune dzimwe nzvimbo dziri kunze kweHarare. VaMnangagwa vakurudzirawo kuti veruzhinji vagare vakashambidzika pose pavari kuti vasatapurirane chirwere ichi. Meya weguta reHarare, VaHerbert Gomba, avo vanga varipowo pashanywa naVaMnangagwa, vati sekanzuru vari kuedza pose pavanogona napo kuti chirwere ichi chisarambe chichipararira. VaGomba vati pane zvibhorani zviviri zvavatovhrara zviri muGlen View zvange zvave kukonzera kupararira kwechirwere chekorera. Mugari wekuGlen View, Amai Mascelyn Chibweya, vaudza Studio 7 kuti vari kufara zvikuru kuti kanzuru iri kugadzira pombi idzo dzanga dzave kusanganisa mvura yekunwa pamwe netsvina kana kuti masuweji. Mumwe mugari wemuGlen View, VaJoe Kadzviti, vati zviuru nezviuru zvevanhu zvingadai zvakafa dai pasina kumhanyidzana kuri kuitwa nevemasangano akazvimirira, vemabhizimusi, kanzuru pamwe nehurumende mukurwisana nechirwere ichi icho chapfunya chisero muHarare. Gurukota rezvemari, VaMthuli Ncube, vaparura homwe yavari kukumbira kuti izadzwe nemari neveruzhinji yakanangana nekurrwisa chirwere chekorera. VaNcube vati hurumende iri kuda mari inodarika mamiriyoni makumi matanhati emadhora ichashandiswa mukurwisa chirwere chekorera. Gurukota rezvehutano, VaObediah Moyo, vanoti pane vanhu makumi matatu nevaviri vafa nechirwere chekorera kusvika pari nhasi uye huwandu hwevanhu vari kubatwa nechirwere ichi hwave kudzikira. Chirwere chekorera chakauraya vanhu vanodarika zviuru zvina muna 2008. No media source currently available 
health	Vanhu Vokurudzirwa Kuongororwa Ropa Kuti Vazive Pavamire paNyaya yeHIV/AIDS	Nyanzvi munyaya dzezvehutano dzinoti kunyangwe hazvo Zimbabwe yakatora matanho okuti munhu wese awane rubatsiro rwekuwana mushonga wekurapa chirwere cheshuramatongo cheHIV/Aids kune vanhu vakawandisa vasati vave neruzivo maerarano nezvinhu zvinokonzera kutapuriranwa kwechirwere ichi. Imwe nyanzi munyaya dzehutano Dr Josephat Chiripanyanga vanoti chimwe chezvinhu chinonyanya kukonzera chirwere che HIV, kusangana pabonde pasina kushandisa zvekuzvidzivirira zvakaita semakondomu. Vanotiwo kana munhu akabaiwa netsono yambobaiwa munhu ane hutachiwana hweHIV kana kutemwa nyora nereza yambocheka munhu ane HIV/Aids zvinogona kuti munhu atapurirwe chirwere. Dr Chiripanyanga vanoti chirwere ichi chashungurudza mhuri dzakawanda asi Zimbabwe iri kuyedza kuwanira vanhu mushonga zvapa kuti zvinhu zvive nani. Vaenderera mberi vachitiwo zvinofadza kuti huwandu hwevanhu vari kurwara nechirwere ichi hwadzikira zvikuru kana zvichienzaniswa nezvaiitika mumakore apfuura. VaEmmanuel Gasa vekusangano reAids and Arts Foundation vakatsigira mashoko akataurwa naDr Chiripanyanga vachiti vanhu vazhinji havazive pavamire maererano nezvehutachiwana hweHIV. Muzvare Maria Munzvandi veku Dzivaresekwa vanove mumwe wevakadzi vanorarama nehutachiwana hweHIV vanoti munhu wese, zvikuru vari muwanano vanofanira kuvhenekwa kuti vazive pavamire marerano nezveHIV/Aids. Muzvare Munzvandi vanoti pane zvimwe zvinhu zvisingaburitswe pachena zvinokonzera kutapuriranwa kweHIV zvinova zvinhu zvinofanira kujekesera vanhu zvakanyanyisa. Mutauriri weZimbabwe Association of Doctors for Human Rights, Dr Fortune Nyasha Nyamande vanoti Zimbabwe yakatarisana nedambudziko rehurwere weHIV/Aids kunyangwe hazvo kwave nemishonga inokwanisa kuwedzera makore ekurarama kwevanhu vanorarama nehutachiwana uhwu. Dr Nyamande vanoti kuramwa mabasa kwavanachiremba kuri kupa kuti hurongwa hwekudzivirira kupararira kwechirwere ichi hunetse. Mashoko aya anotsinhirwawo nemumwe anorwira kodzero dzevanhu vanorarama nehutachiona hweHIV/AIDS Muzvare Martha Tholana. Musi wa 1 Zvita ndiro zuva rinoyeuchidzwa vanhu nezvechirwere ichi, hurongwa uhu gore rino hwakairtirwa kuMucheke Stadium, Masvingo. Dingindira regore rino rakanangana nekukurudzira vanhu munharaudza dzavo kuti vataure nezvechirwere ichi kana kuti “Communities make the Difference.” No media source currently available  
health	Vanhu Vaviri Vofa neCovid-19 Kusanganisira Mumwe Mukuru weChikoro kuMasvingo	Huwandu hwevanhu vari kufa nechirwere cheCovid-19 huri kuramba huchikwira mushure mekunge vamwe vanhu vaviri vafa nechirwere ichi. Munhu mumwe chete akafa kuManicaland neMasvingo. Bepanhau reThe Masvingo Mirror rinoti akashaya mudunhu iri mukuru wechikoro cheMukaro High Amai Pauline Dzapasi avo vakashaya neChishanu vakavigwa neSvondo. Varairidzi vose vapachikoro ichi vanzi vambondogara pavo voga pasina mhuri pachityirwa kupararira kwechirwere ichi. Vana vechikoro avo vakavhara neChishanu vanziwo vari kuongororwa. Mukuru wezvehutano mudunhu reMasvingo Dr Amadeu Shamu vakatenda kuti Amai Dzapasi vakashaya mushure mekurwara nechirwere cheCovid-19. Vanhu vafa nechirwere ichi kubva zvachatanga kupararira vave mazana matatu nemakumi maviri kana kuti 320. Vanhu zana nemakumi manomwe nevana vabatwa nechirwere ichi nemusi weSvondo. Vakawanda vacho vari muHarare uye matunhu ose ane vanhu vakabatwa nechirwere ichi nezuro kunze kwekuMashonaland West. Izvi zvasiya huwandu hwevanhu vabatwa nechirwere ichi kubva zvachatanga hwave pazvuru gumi nezviri zvine mazana matatu nemakumi maviri nemashanu kana kuti 12, 325. Vanhu pora kubva kuchirwere ichi vave zvuru gumi zvine nemakumi maviri nevana kana kuti 10, 024 mushure mekunge vamwe vanhu makumi mana vapora kubva kuchirwere ichi. Vanhu vachiri kurwara vave churu chimwe chete chine mazana mapfumbamwe nemakumi masere nemumwe kana kuti 1,981. Asi kunyangwe hazvo vanhu vari kurwara nekufa nechirwere ichi, mutungamiri wesangano revakoti reZimbawe Nurses Association VaEnock Dongo vanoti hurumende haisi kuvapa zvekuzvidzivirira kubva kuchirwere cheCovid-19 zvopa kuti vakawanda vavo varware. No media source currently available Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika mamiriyoni maviri nezvuru mazana mana kana kuti 2,4 million vabatwa nechirwere cheCovid-19 muAfrica. Vanhu vafa vasvika zvuru makumi mashanu nemasere zvine mazana manomwe nemakumi matanhatu nevaviri kana kuti 58,762. Vapora vadarika mamiriyoni maviri kana kuti 2 million. South Africa ndiyo ine vanhu vakawandisa vabatwa nekufa nechirwere ichi muAfrica. Dunhu reSADC ndirowo rine vanhu vakawandisa vabatwa nechirwere ichi muAfrica vanodarika miriyoni imwe chete. Huwandu hwevanhu vabatwa nechirwere cheCoronavirus pasi rose hwadarika mamiriyoni makumi manomwe nematanmhatu ane zvuru mazana manomwe kana kuti 76,7 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vafa muAmerica vanodarika zviuru mazana matatu negumi nevanomwe kana kuti 317,000 vabatwa nechirwere ichi vachidarika mamiriyoni gumi nemanomwe nezvuru mazana masere kana kuti 17,8 million. Pasi rose vanhu vafa nechirwere ichi vanodarika miriyoni imwe chete nezviuru mazana matanhatu kana kuti 1,6 million. Asi vapora vachidarika mamiriyoni makumi mana nematatu kana kuti 43 million.  
health	Madhokotera neVakoti Votanga Kuramwa Mabasa neKushaya Zvekuzvidzivirira kuCoronavirus	Vanachiremba navana mukoti munyika vatanga kuramwa mabasa kunyangwe nyika yatarisana nechirwere chouraya vanhu vakawanda pasi rose cheCoronavirus. Vanachiremba navanamukoti ava vanoti hurumende iri kukundikana kuvapa zvekushandisa kuti vazvidzivire kutapurirwa zvirwere zvakaita seCoronavirus. Mutsamba kubazi rezvehutano, iri mumaoko eStudio 7, vanamukoti kuburikidza nesangano reZimbabwe Nurses Association vati vakasuma bazi rezvehutano mazuva maviri apfuura kut vanoda zvekuzvidzivirira kubva kuchirwere cheCoronavirus, mvura muzvipatara uye mari yekushanda kwavachaita nguva yakareba vachirapa vane chirwere cheCoronavirus. Mutsamba kubazi rezvehutano nevakuru vezvipatara zvehurumende munyika, mutungamiri wesangano rinomirira vanachiremba reZimbabwe Hospital Doctors Association, Dr Tawanda Zvakada, vatiwo nhengo dzavo hadzichakwanise kuramba dzichishanda kutanga nhasi sezvo dzisina zvekuzvidzivirira. Vati vakaita musangano nehurumende neMuvhuro nezvenyaya iyi asi kusvika pari zvino hapana chabuda. Hatina kukwanisa kubata gurukota rezvehutano, Dr Obadiah Moyo, kana munyori mubazi ravo, Dr Agnes Mahomva, sezvo vose vange vasiri kudaira nharembozha dzavo. Kusvika pari zvino hurumende inoti vanhu vatatu vabatwa nechirwere cheCoronavirus munyika uye mumwe chete, mutori wenhau, Zororo Makamba, akashaya vakavigwa neChipiri. Mutungamiri weZimbabwe Nurses Association, VaEnock Dongo, vatenda kuti vanoda zvikwanisiro muzvipatara nechimbi chimbi uye vakanda mapadza pasi.. No media source currently available 
health	Korera Inonzi Yauraya Vanhu Makumi Maviri neVasere muHarare Chete	Vanhu makumi maviri nevasere vanonzi vafa nechirwere chekorera kusvika pari zvino muguta reHarare chete, sekutaura kwevakafanobata chigaro chemukuru anoona nezvehutano mukanzuru yeHarare, Doctor Clemence Duri. Ukuwo bazi rezvehutano rinoti huwandu hwevanhu vabatwa nechirwere ichi hwava kudarika zviuru zvina munyika yose. “Tiri kugutsikana nemafambiro ari kuita zvinhu nekuti vanhu vese vari kuisa misoro pamwe chete. Tiri kuedza kubata pamwe chete neshamwari dzedu nesuwo veHarare City Council tiri kuedza kuita zvatinogona,” Dr Duri vaudza Studio7. “Hongu, hatingagoni kuzviita zvese asi unonyatsona kuti vanhu vane chido chekuti chirwere ichi chipedzwe zvachose.” Dr Duri vanoti kunyange hazvo vachigutsikana nebasa riri kuitwa mukurwisana nechirwere ichi, vari kukumbira vanhu nemasangano ekunze kuti vabatsire mukurwisa chirwere ichi. Gurukota rezvemari, VaMthuli Ncube, vakati veruzhinji vanofanirwawo kubatsira nemari yekurwisa chirwere ichi. Korera yagara ichinetsa muZimbabwe. Muna 1993 ku muna 2003, korera yakabatwa nevanhu vanodarika zviuru makumo manomwe. Muna 2008 vanhu vanodarika zviuru zvina vakafa nechirwere ichi. Nyanzvi munyaya dzehutano dzinoti Zimbabwe ndiyo chete nyika yawirwa nedambudziko rekorera rakaipisisa kudarika dzimwe nyika dzemuAfrica. No media source currently available 
health	Veruzhinji Vokurudzirwa Kubayiwa Nhomba yeCovid-19	Nyanzvi munyaya dzehutano dzinoti zvakakosha kuti vanhu vakawanda vabaiwe nhomba yeCovid-19 kuitira kuderedza huwandu hwevanhu vari kufa nechirwere ichi. Nyanzvi munyaya dzehutano uye vari mutungamiri wesangano reMedical and Dental Private Practitioners of Zimbabwe Association, Dr Johannes Marisa, vaudza Studio7 kuti kana vanhu vakawanda munyika vakabaiwa nhomba yeCovid -19, zvinoderedza njodzi yedenda iri iro ranetsa pasi rose. Vaimbove gurukota rezvehutano muhurumende yemubatanidzwa, uye vari munyori wezvehutano muMDC Alliance, Dr Henry Madzorera, vatiwo vanhu vakabaiwa vakawanda zvinoderedza kufamba kwechirwere ichi. VaMadzorera vatiwo zvakakosha kuti hurumnde izivisewo veruzhinji mashandiro ari kuita nhomba munyika vachiti izvi zvikazivikanwa neveruzhinji zvinobatsirawo mukuwedzera huwandu hwevanhu vanoenda kunobaiwa nhomba idzi. Hatina kukwanisa kunzwa kubva kubazi rezvehutano sezvo takundikana kubata mutevedzeri wegurukota rezvehutano , Doctor John Mangwiro, pamwe nemutauriri webazi iri, VaDonald Mujiri. Asi hurumende inoti ine hurongwa hwekubaya nhomba yeCovid-19 vanhu vanosvika mamiriyoni gumi, kana kuti zvikamu makumi matanhatu kubva muzana senzira yekumisa kupararira kwechirwere ichi. Hurumende yakazivisa nezuro kuti Covid-19 yakauraya vanhu makumi maviri nevatanhatu nezuro, uye vanhu mazana manomwe nemakumi mashanu nevana vakabatwa nechirwere ichi nezuro wakare Vanhu vabatwa nechirwere ichi munyika vava zviuru zana negumi nezvipfumbamwe nemazana mashanunevasere(119 508), uye vafa nechirwere ichi vava zviuru zvinanemakumi manomwe nevatatu, (4 073). Vanhu vabaiwa nhomba yekutanga munyika yese vave pamamiriyoni mavirinezvuru gumi nezvitatu nemazana matatu nemakumi mana(2 013340). Vabaiwa nhomba yepiri vave miriyoni nezvuru zana nemakumi manomwe nezvipfumbamwe nemazana matanhatu nemakumi masere nevanomwe(1 179 687). No media source currently available 
health	Zimbabwe neDzimwe Nyika Dzozvipira Kuderedza Zvinosvibisa Mweya weKufema	Musangano wezvekushanduka kwemamiriro ekunze wechimakumi maviri nenhanhatu kana kuti Cope26 wakapinda muzuva retatu nemusi weChitatu vatungamiri venyika dzakanyanya kutarisana nekuchinja kwemamiriro ekunze dzinoti Nigeria, Madagascar neBarbados vachitaura. Musangano unokokerwa neUnited Nations uyu uri kuitirwa kuGlasgow, Scotland. Asi neChipiri vatungamiri venyika zana vari kumusangano uyu kusanganisira VaEmmerson Mnangagwa, VaJoe Biden vekuAmerica, VaBoris Johnson, Britain vakatsidza kuzvipira kuti nyika dzavo dzidzikisa zvakanyanya zvinosvibisa mweya wekufema zvakaita semethane inobuda pakudhonza mafuta ekufambisa dzimotokari, kutema miti nezvimwe. VaBiden vakavimbisa kudzikisa methane iyi nezvikamu makumi matatu kubva muzana panosvika gore ra2030. Asi vakashora vatungamiri veChina neRussia nekusaenda kumusangano uyu. Nyanzvi mubazi rezvekushanduka kwemamiriro ekunze kana kuti Climate Mitigation Department VaLawrence Mashungu vaudza Studio 7 kuti musangano uyu wakakosha zvikuru sezvo zvinhu zvisina kumiara zvakanaka nekuda kwekushanduka kwemamiriro ekunze. No media source currently available 
health	Vanhu Vanodarika Mamiriyoni Matanhatu (6M) Vafa neCovid-19 Pasi Rose	Johns Hopkins University yemuAmerica iyo iri kuongorora kupararira kwechirwere cheCovid-19 pasi rose inoti vanhu vanodarika mamiriyoni matanhatu kana kuti 6 million vafa nechirwere cheCovid-19 kubva zvachatanga kupararira pasi rose muna 2019. MuAmerica chete vanhu vanodarika zviuru mazana mapfumbamwe zvine makumi matanhatu nechimwe kana kuti 961 000 vafa nechirwere ichi. Vanhu vasina kubayiwa nhomba vakawanda ndivo vari kunzi vari kufa zvakanyanya. Zvichakadaro, bazi rezvehutano rinoti nezuro vanhu mazana mashanu nemumwe vakabatwa nechirwere cheCovid-19 kusanganisira vana vechikoro zana nemakumi matatu nevatanhatu. Vanhu makumi manomwe vanonzi vari kurwara neCovid-19 vari muzvipatara zvakasiyana siyana munyika. Bazi rezvehutano rinoti nezuro hakuna munhu akafa nechirwere cheCcovid-19 zvasiya vafa nacho kubva zvachatanga kupararira munyika muna 2020 vachiri zviuru zvishanu nemazana matatu nemakumi mapfumbamwe nevapfumbamwe kana kuti 5 399.
health	Vanhu Vatatu Vanofa neCOVID-19 paNguva Iyo Huwandu hweVari Kuwanikwa Vaine Denda Hwakwira	Bazi rezvehutano razivisa neChipiri mangwanani kuti vanhu vatatu vakafa neMuvhuro neCovid-19, uye huwandu hwevanhu vakawanikwa vaine denda iri Muvhuro wakare hwakakwira zvakanyanya kusvika pazviuru zviviri nemazana mashanu ane makumi mashanu nevashanu, kana kuti 2 555. Izvi zvakasiya vanhu vafa neCovid-19 vave pazviuru zvina nemazana manomwe nemakumi matatu, kana kuti 4 713, kuchitiwo vanhu vabatwa neCovid-19 kubva patanga chirwere ichi munyika vakasvika pazviuru zana nemakumi mana nechimwe namazana matanhatu nemumwe kana kuti 141 601. Vanhu mamiriyoni matatu nezviuru mazana masere nemakumi masere nezvitatu zvine mazana maviri nemakumi mashanu nevashanu, kana kuti 3,882 255 vakanga vabaiwa nhomba yekudzivirira COVID-19 pakupera kwezuva neMuvhuro. Vamwe mamiriyoni maviri nezviuru mazana masere nemakumi mapfumbamwe nezviviri zvine mazana matatu nemakumi matanhatu nevatanhatu, kana kuti 2,892 366, vakanga vabaiwawo nhomba yepiri sezvinokurudzirwa. Huwandu hwevanhu vakabatwa neCovid-19 uhwu huri kukwira kubva pamazana mashanu nemakumi maviri nevatatu, kana kuti 523, vakawanikwa vaine denda iri nemusi weSvondo, kuchitiwo neMugovera vanhu chiuru nemakumi masere nevaviri, kana kuti 1 082, vakawanikwawo vaine Covid-19. Hurumende yakazivisa svondo rapera kuti hutachiwana hweOmicron hwakanga hwawanikwa munyika pavanhu makumi mashanu vakavhenekwa kuMasvingo. Mukuru wesangano rinorwira hutano hwakanaka munharaunda, reCommunity Working Group on Health, VaItai Rusike, vanoti havasi kushamisika nekukwira kuri kuita huwandu hwevanhu vari kubatwa neCovid-19 mazuvano sezvo paine kuvarairwa kweveruzhinji kwakanyanya. VaRusike vanoti nekupinda munyika kwehutachiwana hweOmicron, veruzhinji vanofanirwa kuramba vachitevedzera nzira dzekudzivirira nadzo kupararira kweCovid-19, dzakaita sekugeza maoko, kupfeka mamasiki, kugara madaranganwa pamwe nekusaenda munzvimbo dzakawanda vanhu. No media source currently available 
health	"Vakawanda Voteerera Kurudziro yeHurumende yeKufamba Vakapfeka ""maMask"""	Vanhu vakawanda vateerera kurudziro yemutungamiri wenyika VaEmmerson Mnangagwa yekuti vapfeke zvidziviriro ka kuti mamask asi vamwe vachishora hurumende nekutadza kuvapa zvinhu izvi pachena sezvinoitwa nemapato ezvematongerwo enyika munguva yesarudzo zvekupa vanhu nhumbi. Amai Sithembile Kawocha avo vanga vakavhara muromo nemhuno yavo nedhuku ravo rakasakara vanoti kupfeka mask chinhu chakanaka mukudzivirira kupararira kwehutachiona hwecoronavirus asi vanoti hurumende ingadai yakapa vanhu vose mamask aya pachena. Amai Kawocha avo vanoita basa rekutenga nekutengesa vanoti havana mari yekutenga chidziviriro chinokurudzirwa navanachiremba sezvo vasiri kuenda kubasa. Izvi zvinotsigirwa nemumwe mugari wemuChinhoyi Amai Tafadzwa Karonga. VaMunesu Munesu vanoti zvidziviriro zvinokurudzirwa zviri kudhura nekudaro vakagadzira chavo vega. VaMunesu vanoti vanhu havafanirwe kupfekera mapurisa asi kuchengetedza hutano hwavo. Kurudziro yekuti vanhu vapfeke mamask yakabva yaita kuti mitengo yacho ikwire zvakanyanya. Ongororo yaitwa neStudio 7 inoratidza kuti mamask ari kutengeswa nemari inobva padhora rimwechete kusvika pamadhora mashanu ekuAmerica. VaJeremiah Maruza vanoti chimwe chiri kunetsa ndechekuti mamaski haasi kuwanikwa uye paanowanikwa anenge achidhurira vakawanda. Vamwe vanhu vanoti mari dzemafaindi kune munhu anowanikwa asina kupfeka mask iyo inobva pamadhora mazana mashanu kusvika pamadhora zvuru makumi matatu nezvitanhatu-ZWL$36 000-kana kugara mujeri kwegore kana kuti faindi nekugara mujeri yakawandisa. Mutori wenhau webepa reMirrior VaDennis Kagonye vanoti kupfeka masiki kwakanaka zvikuru asi vanoti mutongo wekusapfeka masiki wakanyanya. Gweta reMISA Zimbabwe Muzvare Nompilo Simanje vanoti mutemo uyu hauna kunyatsojeka uye unogona kuisa vanhu munjodzi. Vanotiwo Zimbabwe inokoshesa zvemitemo inoomesera vanhu kwete kushanda navo kuti vagadzirise matambudziko avanenge vatarisana nawo. Vaimbove gurukota rezvehutano muhurumende yemubatanidzwa Dr Henry Madzorera vanoti mutongo wakatarwa nehurumende wakanyanya vachiti hurumende inenge yave kuda kutsvaka mari sezvo dzemitero dzave shoma panguva ino yekuti vanhu vari kunzi vagare mudzimba. Dr Madzorera vanoti mamask anonyanya kushanda kana munhu wese akaapfeka . Ongororo yaitwa neStudio 7 inoratidzawo kuti mapurisa anga asinei nevanhu vanga vasina kupfeka mamasiki mumaguta. Vamwe vezvitoro zvikuru zvakaita seOK, TM, Gain neMetro Peech vanga vasinga bvumire vanhu vanga vasina mamask kupinda muzvitoro zvavo asi change chichishamisa ndechekuti vatengi vange vachizobvisa mamask kana vave mukati vachitenga. Vashandi vemuzvitoro vange vakabvisawo mamask avo. Hurumende yakawedzera mazuva ekuti vanhu vagare mudzimba nemasvondo maviri kusvika musi wa17 Chivabvu ichibva yaisa mitemo inosanganisira kupfekwa kwemamask nemunhu wese anenge achifamba paruzhinji. No media source currently available  
health	Vanhu Vashanu Vofa neCovid-19	Bazi rezvehutano rakazivisa nemusi weChishanu kuti vanhu vashanu vakafa nechirwere cheCovid-19 zvasiya vanhu vafa nechirwere ichi kubva zvachatanga kupararira gore rapera vave chiuru chimwe chete nemazana mashanu nemumwe kana kuti 1, 501. Vanhu makumi mana nevasere kana kuti 48 vakabatwa nechirwere ichi zvasiya vanhu vabatwa nechirwere ichi vave zviuru makumi matatu nematanhatu ane makumi namomwe nemumwe kana kuti 36, 471. Vanhu gumi nevashanu kana kuti 15 vakapora kubva kuchirwere ichi zvichireva kuti vapora kubva zvatanga chirwere ichi kupararira vave zviuru makumi matatu nemana ane gumi nemumwe kana kuti 34 011. Vanhu vachiri kurwara mazana mapfumbamwe nemakumi mashanu nevapfumbamwe kana kuti 959. Zvichakadaro, huwandu hwevashandi vemuzvipatara nevamwe vanoita mabasa anopa kuti vasangane neveruzhinji kusanganisira vatori venhau nevanochengetedza majeri vabayiwa nhomba yeSinopharm yakapihwa Zimbabwe neChina hwasvika pazviuru makumi matatatu nezvitanhatu zvine mazana matatu nemakumi mashanu nevapfumbamwe kana kuti 36, 359. Vanoona nezvekuburitswa kwemashoko mubazi rezvehutano VaDonald Mujiri vanoti chinangwa chehurumende ndechekuti vanhu vanodarika mamiriyoni gumi vabayiwe nhomba kuti inyatsoshanda. Pasi Rose Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vafa muAmerica vanodarika zviuru mazana mashanu nemakumi matatu nevaviri kana kuti kuti 532, 000, vabatwa nechirwere ichi vachidarika mamiriyoni makumi maviri nemapfumbamwe kana kuti 29 million. Pasi rose, vanhu vafa nechirwere ichi vanodarika mamiriyoni maviri nezviuru mazana matanhatu kana kuti 2,6 million. Asi vapora pasi rose vachidarika mamiriyoni makumi matanhatu nemanomwe zvine zviuru mazana mashanu kana kuti 67,5 million. No media source currently available 
health	Huwandu hweVanhu Vari Kufa neKorera Huri Kuramba Huchikwira	Hurumende inoti hwuwandu hwevanhu vafa nevari kubatwa nechirwere chekorera huri kuramba huchikwira. Gurukota rezveutano, VaObadiah Moyo, vakati vanhu makumi maviri nevashanu vanga vafa nechirwere chekorera. VaMoyo vakatiwo huwandu vabatwa nechirwere ichi hwasvika pavanhu zviuru zvitatu nemazana manomwe ane makumi matanhatu nevana. VaMoyo vakataura mashoko aya nezuro apo vakange vachitambira rubatsiro rwekurwisa chirwere chekorera. VaMoyo vakati kunyange hazvo huwandu uhwu huri kukwirira, vane tarisiro yekuti hudzike munguva shoma shoma iri kutevera sezvo hurumende iri kutora matanho akasiyana siyana kupedza chirwere ichi. VaMoyo vakatiwo hurumende iri kumisa kutengeswa kwezvinhu mumigwagwa muguta reHarare rese. Hurumende inoti iri kushanda pamwe chete nemakanzuru kuendesa mvura yakachena kunzvimbo dzine dambudziko rechirwere chekorera. Kambani yenharembozha yeEconet yapa rubatsiro rwemamiriyoni gumi emadhora, ukuwo Lotto pasi pe President’s Fund yapawo rubatsiro rwezana rezviuru zvemadhora. Mari iyi ichashandiswa mukurwisa korera. Kambani yedzimotokari yeQuest yapawo bazi rezveutano rhori yekubatsira mukurwisa chirwere chekorera. No media source currently available 
health	WHO Inoti Haisati Yatambira Nhomba dzeCovid-19 Dziri Kushandiswa muZimbabwe	Sangano reWorld Health Organisation, WHO,rinoti nhomba dziri kushandiswa muZimbabwe dzakagadzirwa kuChina hadzisati dzatambirwa nesangano iri zviri [amuteno kuitira kuti dzishandiswe neveruzhinji mukudzivirira chirwere cheCovid-19. WHO inoti ichiri kuongorora nhomba mbiri idzi dzeSinovac neSinopharm. Mumiriri weWHO muZimbabwe, Dr Alex Gasasira, vati nhomba dzekuChina dzeSinovac neSinopharm dzave padanho repamusoro soro mukuongororwa, uye vanotarisira kuti panopera mwedzi uno waKubvumbi, WHO inenge yapedza kuongorora nhomba idzi. Mashoko aVaGasasira anoburitsa pachena kuti nhomba dzeSinovac neSinopharm dziri kushandiswa munyika, hadzisati dzapihwa chitambi neWHO kuti dzishandiswe neveruzhinji. Vachipindura mubvunzo weStudio7 wekuti zvinhu zvinotarisirwa here kuti nyika dzishandise nhomba dzisati dzakomekedzwa neWHO, VaGasasira vati sesangano vanokurudzira masangano anotarisa mishonga munyika dzakasiyana siyana kuti aongorore nhomba idzi dzisati dzashandiswa kune veruzhinji. VaGasasira vati sangano rinoongorora nekubvumidza mishonga munyika reMedicine Control Authority of Zimbabwe, MCAZ, rakati rakatarisa nhomba idzi rikagutsikana kuti dzakanakira zvizvarwa zveZimbabwe. VaGasasira vatiwo Zimbabwe hasi iyo yega nyika iri kushandisa nhomba dzekuChina idzi. Studio7 haina kukwanisa kunzwa kubva kuMCAZ kuti yakaita ongororo yayo riini, uye kuti zviyi zvakabuda muongororo iyi. Zimbabwe pari zvino iri kushandisa nhomba mbiri dzekuChina, yeSinovac neSinopharm Nhomba dzekuChina idzi dzinonzi dzaita mitauro kune dzimwe nyika kunyanya nhomba yeSinovac inonzi dziviriro yayo yakaderera pane zvaive zvataurwa neChina. Asi mutungamiri werimwe remasangano anomirira madhokotera anoshanda akazvimiririra, Dr Johannes Marisa, vaudza Studio7 kuti kana nhomba ichidzivirira nezvikamu zvinopfuura makumi mashanu, chinhu chakakosha mukudzivirira ndufu nezvikamu izvozvo. VaMarisa vatiwo kana vanhu vakabaiwa pamwe nekutevedzera zvinokurudzirwa, zvekupfeka mamasiki, kusaungana nekugeza maoko zvinobatsira mukurwisa chirwere ichi. VaMarisa vatiwo mimwe mishonga inodzi ine dziviriro iri pamusoro inonetsa kushandisa nekuda kwezvinodiwa pakuichengetedza. Nyanzvi mune zvehutano uye vaimbove gurukota rezvehutano, VaHenry Madzorera, vati chakanyanyokosha pari zvino kuti Zimbabwe iite tsvagiridzo yayo yekuona kuti nhomba idzi dziri kushanda zvakadii munyika. VaMadzorera vati hapana change chakaipa mukusanobaya vanhu nhomba idzi, vakati vanhu vapiwa nhomba iyi munyika vawanda zvekuti hurumende ine mukana wekuchiongorora kuti iri kushanda zvakanaka here. VaMadzorera vati mashandiro enhomba anosiyana siyana, uye hapana chakaipa mukumira kushandisa nhomba idzi kana zvaonekwa kuti hadzisi kushanda zvakanaka. Studio 7 haina kukwanisa kunzwa kudivi rebazi rezvehutano nezvenyaya yenhomba dzekuChina. Asi vachitaura pakasvika nhomba yekutanga munyika, mutevedzeri wegurukota rezvehutano, VaJohn Mangwiro, vakati zvimwe zvinotariswa neZimbabwe panhomba, machengeterwo enhomba idzi vakapa muenzaniso wenhomba yeSinopharm iyo vakati iri nyore kuchengeta munyika sezvo zvikwanisiro zvaidiwa zvakagara zviripo munyika. Mutungamiri wenyika, VaEmmerson Mnangagwa, vanoti Zimbabwe imwe yenyika dzemuSADC dziri pamusoro mukushandisa nhomba dzakagadzirwa kuChina. No media source currently available 
health	Vagari vekuMabvuku-Tafara Vochenesa Misha neKutsvaira Marara	Nekuona dambudziko remarara aita makomo nemakomo, kanzuru yeguta reHarare isiri kukwanisa kuatakura, vagari vekuMabvuku neTafara vari kutarisirwa kuchenesa musha wavo neChitatu kuburikidza nekutsvaira pamwe nekuchengetedza marara. Mumwe wevari kutungamira hurongwa uhwu, uye vari kanzura weWard 21, VaBarnabas Ndira, vanoti vachabatana nekambani inogadzira simende yeLafarge Cement Zimbabwe Limited, iyo yaizivakanwa kare seCirlce Cement, pamwe nekanzuru yeguta reHarare. VaNdira vanoti vagari vachapa simba ravo, kambani yeLafarge Cement Zimbabwe Limited yopawo zvekushandisa zvakaita sembatya dzinodzivirira tsvina pamwe nemabhini ekuisira marara, kanzuru ichizobatsirawo nemotokari dzekutakurisa marara aya. Kanzuru yeHarare iri kutatarika kuti ikwanise kutakura marara munzvimbo dzakawanda, izvo zvave kupa kuti vagari vaite hurongwa hwekuchenesa nzvimbo dzavo voga. Studio 7 haina kukwanisa kubata vekambani yeLafarge Cement Zimbabwe Limited kanawo kanzuru kuti tinzwewo kubva kwavari. Asi Kanzura Ndira vanoti aka hakasi kekutanga kuti vabatane nevamwe mukushambidza musha wavo. “Mwedzi yapera iyi taibatana nevakaita sevedzichechi pamwe nemasangano evagari anoti reCombined Harare Residents Association neHarare Residents Trust. Mwedzi wapera tabatana neAnglican Church, saka aka hakasi kekutanga uye kupedzisira,” vanodaro VaNdira, vanova munin'ina wamuchakabvu Tonderai Ndira, avo vakapondwa munguva yemhirizhonga yezvematongerwo enyika muna 2008. No media source currently available 
health	Zimbabwe Yobatana neDzimwe Nyika Kucherechedza Zuva reChirwere cheShuga	Zuva reWorld Diabetes Day rakacherechedzwa nemusi weChitatu, vamwe vanhu vanorarama nechirwere ichi –pamwe nezvimwe zvirwere zvisingatapuriranwe- vakatarisana nedambudziko guru rekutadza kuwana mishonga nekuda kwekushaya mari yekunze inodiwa pakutenga mishonga iyi. Susan Mpofu anochengeta mai vake vakura uye vave nenguva vaine chirwere chediabetes anoti mumasvondo mashoma apfuura, amai vake vakambofenda vakazomuka mushure menguva inosvika awa rimwe chete nekuda kwekuti vaive vave nemazuva maviri vasina kumwa mapiritsi avanofanirwa kumwa nekuda kwekuti vaive vashaya mari yemadhora ekuAmerica anodiwa nezvitoro zvinotengesa mishonga. Amai Charity Ndisengei ndemumwewo wevanhu vakawanda munyika vari kurarama nechirwere chediabetes icho vakabatwa mugore ra1995. Amai Ndisengei vanoti mumakore ose apfuura vange vasina dambudziko rekuwana mapirirtsi avanofanirwa kumwa, asi pari zvino ivo nevamwe vakaita saivo vave panjodzi yekurasikirwa nehupenyu nekuda kwekudhurirwa nemishonga. Chirwere chediabetes icho chinoziikanwa nevakawanda chichinzi chirwere cheshuga, chinokonzera kushomeka kana kuwanda kweshuga mumuviri izvo zvinogona kuuraya. Mutauriri wesangano reZimbabwe Hospital Doctors Association Dr Mxolisi Ngwenya vanobvuma kuti nekuda kwemariro ezvinhu munyika, vanhu vane zvirwere zvakaita sediabetes vakatarisana nedambudziko guru sezvo vane zvirwere izvi vachifanirwa kuwana mishonga kwehupenyu hwavo hwose. Dr Ngwenya vanotiwo zuva reWorld Diabetes Day rakakosha nekuti rinobatsira kuti vanhu vawane ruzivo pamusoro pechirwere ichi. Studio 7 haina kukwanisa kunzwa kubva kusangano reZimbabwe Diabetics Association pamusoro pehuwandu hwevanhu vane chirwere chediabetes munyika. Asi gwaro rinonzi World Health Organisation kana kuti WHO Non-communicable Diseases Progress Monitor regore ra2017 rinoratidza kuti vanhu zviuru makumi mana, zvinove zvikamu makumi matatu kubva muzana, vakafa nekuda kwezvirwere zvisingatapurirranwe kusanganisira diabetes. Gwaro iri rinoratidzawo kuti pamatanho anotarisirwa neWHO kuti atorwe pakudzivirira zvirwere zvisingatapurirane huruemende iri kusarira kumashure pane zvakawanda. Chiremba Dr Rutendo Bonde vanoti hurumende ine mitemo ine matanho akanaka anoratidza zvose zvinofanirwa kuitwa pakudzivirira diabetes nezvimwe zvirwere zvisingatapuriranwe. Asi vati chinonetsa ndechekuti zvinhu izvi hazvizotevedzerwi. Dr Bonde vanotiwo chirwere chediabetes chikasarapwa chinokonzera zvimwe zvirwere zvakawanda vachiti zviri nani kuti vanhu vawane mishonga yakafanira pane kuzoedza kurapa zvimwe zvirwere zvakawanda. Mutevedzeri wegurukota rezvehutano Dr John Mangwiro avo vaimbova sachigaro weZimbabwe Diabetics Association vari kutora hutungamiri hwechikamu cheAfrica cheInternational Diabetes Association kutanga kwegore rinouya. Dr Mangwiro vaudza Studio 7 parunhare kuti Zimbabwe iri kusarira kumashure panyaya yekurapwa kwediabetese vachiti hurumende yakapedzisira kuita ongororo yemamiriro echirwere ichi munyika mugore ra2005. Asi vati bazi ravo riri kuita zvose zvakafanira kusanganisira kuita kuti zvive nyore kuti vanhu vawane mishonga yavanofanirwa kuwana. Zuva reWorld Diabetes Day rinocherechedzwa musi waMbudzi 14 gore rega rega pasi pehurongwa hwesangano reInternational Diabetes Association rakabatana neWHO.
health	Vakawanda Votadza Kutevedzera Mitemo Yakaturwa naVaChiwenga yeKudzivirira Kupararira kweCovid-19	Nzvimbo dzakawanda munyika dzakapinda muzuva repiri neChipiri dzichitevera mitemo yakadzikwa nehurumende kuyedza kumisa kupararira kwechirwere cheCovid-19. Asi kune mamwe madhorobha akaita seKwekwe, Kariba neKaroi, mitemo iriko yakati omei sezvo kuri kunzi kune vanhu vakawandisa vabatwa nechirwere ichi. Mitemo mitsva inobata mamwe matunhu ose munyika yakaziviswa kuvatori venhau nemusi weMugovera kuti vave kusimbaradza mitemo yekudzivirira kupararira kwechirwere ichi. Mitemo yehurumende yekuyedza kudzivirira kupararira kwechirwere cheCovid-19 cheCovid-19 iri kutambirwa zvakasiyana munyika. Kunzvimbo dzakaita seKaroi mutauriri wemapurisa Chief Superintendent Helena Mahonde vaudza bepanhau reNew Zimbabwe.com kuti vamwe vagari vemunzvimbo iyi vave kunonwira doro kudzimba vakawanda mumashabhini. Superintendent Mahonde vanoti vanhu vakawanda vakasungwa nekutyora mitemo yeCovid-19. Mutauriri wemapurisa Assistant Commissioner Paul Nyath vaudzawo Studio 7 kuti zvinonetsa parizvino kuti vanyatsoziva kuti vanhu vari kutevedzera here kana kuti kwete mitemo mitsva yakaturwa nehurumende vachiti zvinotoda svondo rose. Asi mapurisa akazivisa neMuvhuro kuti achange achifamba famba kuona kuti vanhu havasi kuungana vakawanda. Ongororo yakaitwa neStudio 7 neMuvhuro neChipiri inoratidzawo kuti vanhu vachiri kuramba vakaungana zvikuru panzvimbo dzinokwirirwa mabhazi eZUPCO sezvo achiri mashoma. Mutungamiri wesangano rePassengers Association of Zimbabwe VaTafadzwa Goliati avo vari kuKwekwe vatendawo muhurukuro neStudio 7 kuti zvinhu hazvina kumira zvakanaka. Vati vemabhazi havasi kutevedzera kurudziro yekuti vatakure vanhu vashoma. KuKariba zvinhu hazvinawo kumira zvakanaka sezvo kirinika yeNyamhunga yakambovharwa kuti ifiritwe mushonga mushure mekunge mumwe anorapa vanhu abatwa nechirwere ichi. Mutauriri wesangano reKariba Urban Residents Association VaSamson Coffee vaudzawo Studio 7 kuti kutevedzera mitemo yeCovid-19 kuri kunetsa mudhorobha iri. KuMasvingo hurumende yakazivisa kuti yange isisatendere vanhu kupinda kana kubuda paMorgenster Teachers College pane vari kudzidzira hurairidzi makumi matanhatu nevatatu vakabatwa nechirwere cheCovid-19. Vamwe vanorarama nekutengesa mumigwagwa vakaita saAmai Amber Zhou vemuHarare vaudza Studio 7 kuti vari kutya kuti vachamanikidzwa kugara kumba kana vanhu vakawanda vakaramba vachibatwa nechirwere ichi. Vachitaurawo neStudio 7 mumwe mugari wemuHarare, VaDoubt Phiri vachemachema nekudzokawo zvakanyanya kwechirwere cheCovid-19 vachiti zvichakonzera kuti vanhu vatadze zvakare kushandira mhuri dzavo. Mukuru weZimbabwe National Chamber of Commerce, Doctor Tinashe Manzungu vatiwo chirwere cheCovid -19 chiri kuramba chichiomesera vemabhizimisi zvakanyanya. Asiwo vatenda kuti zvakatarwa negurukota rezvehutano vhiki rapera hazvina kunyanyoomera vemabhizimusi sezvo pachine mukana wekuti mabhizimusi anoramba akavhurwa. Mutungamiri werimwe remasangano anomirira madhokotera anoshanda akazvimiririra, reMedical and Dental Private Practitioners of Zimbabwe Association Dr Johannes Marisa vanoti matanho ari kutorwa nehurumende ekurambidza zvinhu zvakadai semagungano akanaka zvikuru vachiti huwandu hwevanhu vari kufa huri kuramba huchiwedzera. VaMarisa vati zvakakosha kuti hurumende idzivirire kupararira kwechirwere ichi vakati matanho akatorwa aya anodzivirira ndufu nehurwere hwakanyanya. Pamusoro pekurambidza magungano ese kusara kwerufu panofanira kunge paine vanhu makumi matatu, VaChiwenga vakatiwo hurumende ichawedzera kuongororwa kwehutachiona hweCovid-19 kuteverera vavanenge vasangana navo. Vanotengesa zvinhu pamisika yefodya vakanzi vambomira kuita izv. Vose vanopinda nepamiganhu yenyika vachange vachiongororwa zvikuru vanenge vachibva kunyika dzorura chirwere ichi dzakaita seIndia neBrazil. 
health	Danho reHurumende reKumira Kubaya Nhomba yeCovid-19 Yetatau Parizvino Rotambirwa neImwe Nyanzvi	Vaimbova mukuru wechipatara cheChitungwiza Dr Enoch Mayida vanoti vanowirira nedanho rehurumende rekuti pari zvino imbosimbaradza hurongwa hwekubaya vanhu nhomba dzeCovid-19 mbiri pasati pabayiwa nhomba nhatu sezvave kuitwa kune dzimwe nyika dzakaita seAmerica. Nyika dzakabudirira dziri kubaya nhomba yetatu kune vakwegura nevanoshanda muzvipata sezvo zviri kunzi zvinobatsira masoja emuviri. Dr Mayida vaudza Studio 7 kuti vanotenderabna nezvakataurwa panhepfenyuro ino nemukuru anoona nezvekudzivirirwa kwechirwere cheCovid-19 Dr Agnes Mahomva kuti vakoshese kubaya vanhu nhomba kaviri parizvino. No media source currently available Bazi rezvehutano rinotiwo vanhu mamiriyoni matatu nezviuru mazana maviri negumi nevana zvine mazana mana nemakumi manomwe nemanomwe kana kuti 3 214, 477 vabayiwa nhomba yekudzivirira Covid-19 kekutanga. Vabayiwa nhomba kaviri sezviri kukurudzirwea vave mamiriyoni maviri nezviuru mazana mana nemakumi manomwe nemaviri zvine mazana masere nemakumi mashanu nemapfumbamwe kana kuti 2, 472, 859. Hurumende inoti ine hurongwa hwekubaya vanhu mamiriyoni gumi nhomba kana kuti zvikamu makumi matanhatu kubva muzana kuti inyatsoshande sezvinotarisirwa. Bazi rezvehutano rinotiwo vanhu vaviri vakafa neMugovera nechirwere cheCovid-19 zvasiya vafa nechirwere ichi kubva zvachatanga kupararira gore rapera vave zviuru zvina nemazana matanhatu nemakumi mashanu nevanomwe kana kuti 4, 657. Vanhu makumi mana nevasere vakabatwa nechirwere ichi zvasiya vabatwa nacho vave zviuru zana nemakumi matatu nemaviri zvine mazana matatu nemakumi matatu nematatu kana kuti 132,333.
health	Zimbabwe Yova Nyika Yekutanga muAfrica Kubaya Vanhu Jekiseni reMushonga weHIV/AIDS	Zimbabwe nemusi weChina yakabatana nedzimwe nyika mukucherechedza World Aids Day vanorarama nehutachiona hweHIV/AIDS vachiti pane zvichiri kuda kugadziriswa kuti Zimbabwe izadzise donzvo rekupedza denda iri panozosvika 2030 . Zimbabwe ndiyo nyika yekutanga muAfrica kushandisa mushonga wejekiseni rekudzikisa hukasha hwechirwere cheHIV rinonzi cabotegravir uye nyanzvi dzinoti iri kuita zviri nani kurwisa denda iri kudarika nyika dzakawanda. Dunhu reSADC ndiro rine vanhu vakawanda vane chirwere ichi pasi rose zvikuru muSouth Africa. Vachitaura kumhemberero dzaitwa kuMarondera kuRudhaka Stadium nhasi mukuru weNational Aids Council, Doctor Bernard Madzima vatiwo zvakakosha kuti munhu wese akwanise kuwana rubatsiro kana ane chirwere cheHIV/AIDS vachiti izvi ndizvo zvinobatsira nyika kuti ikwanise kuzadzikisa chiga chekuderedza nekupedza kupararira kwehutachiona hweHIV/AIDS Vachitaura neStudio 7 Amai Martha Tholanah vave nemakore makumi maviri nerimwe vachirarama nehutachiona hweHIV/ AIDS vati Zimbabwe inofanirwa kugadzirisa matambudziko akadai sehurombo nemhirizhonga yekushungurudzwa kwevana vadIko pabonde mukuedza kuzadzikisa tarisiro yekupedza kupararira kwehutachiona hweHIV/AIDS. Amai Tholanah vatiwo mapiritsi anoshandiswa nevanorarama neHIV/AIDS anogona kukonzerawo mamwe matambudziko nekudaro zvakakosha kuti nyika iise zvirongwa zvinoita kuti vanorarama nehutachiona vaongororwe pachena nguva nenguva zvinhu zvakadai sechiropa neitsvo . Mumwezve anorarama nehutachiona hweHIV/AIDS Pastor Maxwell Kapachawo vati kupedza dambudziko rekupararira kwehutachiona zvakakosha kuti nyika igadzirise matambudziko arimunyaya dzezvehutano. Amai Olive Thabeni mukuru werimwe sangano rinoshanda nevanorarama neHIV/AIDS reLife Empowerment Support Organisation vati zvakakosha kuti vanhu vanorarama nechirwere ichi vabatsirwe kudzivirira zvimwe zvirwere zvakadai segomarara rechibereko pachena . Zuva reWorld Aids Day rinocherechedzwa musi wa1Zvita gore negore richishandiswa sezuva rekurangarira avo vakashaya ne kuda kwechirwere cheAIDS pamwe nekuyeuchidzana nezvechirwere ichi. Zuva iri rakatanga kucherechedzwa muna 1988 zvakurudzirwa nesangano rinoona nezvehutano pasi rese reWorld Health Organisation. Dingindira regore rino ririkukurudzira kuti munhu wese anorarama nehutachiona awane kubatsirika zvisinei nechimiro chake. No media source currently available
health	Vanhu Vakawanda Vobatwa neZvirwere Zvesiki neZvimwe	Bazi rezvehutano rinoti kunyange hazvo huwandu hwevanhu vari kubatwa nezvirwere zvepabonde hwadzikira nezvikamu makumi matanhatu nezvina kubva muzana, mukati memakore gumi nemashanu apfuura, zvirwere izvi zvichakawanda munyika uye zviri kunyanyobata vanhu vane makore makumi maviri nemashanu kusvika pamakore makumi mana nemapfumbamwe. Vachitaura pamusoro pemamiriro akaita zvirwere zvepabonde nerurindi, munyika pamwe nezviri kukonzera zvirwere izvi, kukomimiti yeparamende inoona nezvehutano, mutevedzeri wegurukota rinoona nezvehutano, Dr John Mangwiro, vati munyika mune zvirwere zvapabonde zvakawanda zvakaita seGonorrhea neSyphlis neHIV. Vatiwo huwandu hwevanhu vari kubatwa nechirwere cherurindi hwakadzikiria zvichitevera kudzikira kubatwa kuri kuitwa vanhu nehutachiwana hweHIV/AIDS. Mukuru anoona nezvezvirwere zvepaponde mubazi iri, Dr Tsitsi Appolo, vati huwandu hwevanhu vari kubatwa nezvirwere izvi hwakawandira kumatunhu eMidlands neMashonaland West. Vati mumatunhu aya zvirwere izvi zvakawandira munzvimbo dzinoitwa zvekuchera goridhe uko kune vanhu vakawanda. Dr Appollo vanoti humbowo hunoratidza kuti munhu mumwe chete pa vanhu vashanu anenge aine chimwe chirwere chapabonde anenge aine hutachiwana hweHIV/AIDS. Vatiwo zvakaonekwa kuti pavanhu gumi vanobatwa nezviwere zvepabonde mumwe chete anenge akambobatwa nechirwere ichi. Vati mekuda kwaizvo vari kuita zvirongwa zvekuona kuti vanhu vanogara munzvimbo dzinobatwa vanhu vakakwanda nechirwre ichi vaongororwa kuti havana zvirwere izvi here, kuvakurudzira kushandisa makondomu pamwe nekushandisa nzira dzepabonde dzisingaparadzire zvirwere. Vazhinji vari kubatwa nezvirwere zvepabonde, vachairi vemotakari hombe kana kumagonyeti, vanorarama nekutengesa bonde, varume vanorara nevamwe varume pamwe nevanofamba muzvimbodzinocherwa goridhe nezvimwe kana kuti maArtisinal miners. Dr Appollo vati pakaita dambudziko pakuendesa makondomu munzvimbo zhinji munyika muna 2018, 2019 pamwe negore rino izvo zvakaitawo kuti vakawanda vabatwe nezvirwere zvepabonde. Vati bazi ravo rine hurongwa hwekurapa zvirwere zvakaita seSyphilis, pamwe nekuti vana vasatapurirwe hutachiwana hweHIV nanamai vavo. Vatiwo munhu wega wega anenge aine chirwere chepadone aakenda kuchipatara kana kirinika anobva aongororwa kuti haana hutachiwana hweHIV here. Asi vati pari zvino nyika haina mishonga yakakwana yekurapa maSTIs uye zvakakosha kuti paramende ione kuti vapihwa mari inokwana kutenga mishonga iyi. Munyori anoona nezvehutano muMDC Alliance, Dr Henry Madzorera, vaudza Studio7 kuti zvakakosha kuti hurumende ikoshese nyaya dzehutano pamwe nekugadzira hupfumi kuti vanhu vawane mabasa vaswera vachikorokoza. Vatiwo mishonga inofanira kuwanikwa muzvipatara kuitira kuti vange vaine zvirwere varapwe. Dr Mangwiro vati pane mimwe mishonga yave kutadza kurapa maSTIs uye vave kuongorora mishonga iyi kuti vaone kuti inokodzera here kuti varambe vachiishandisa. No media source currently available 
health	Chizvarwa chekuChina Hachina Kufa neCoronavirus:Wilkins Hospital	Mukuru anoona nezvehutano mukanzuru yeHarare Dr Prosper Chonzi varamba mashoko ekuti munyika mune chizvarwa chekuChina chakafa nechirwere checoronavirus. Dr Chonzi vati ongororo yavakaita yakaratidza kuti chainge chisina chirwere ichi. Chizvarwa chekuChina chechidzimai ichi chakatanga kurwara chiri kwaMutare chichibva chaenda kuna chiremba wacho wekuChina uyo akati chiende kuWest End Clinic. Asi vanachiremba pachipatara apa vakabva varamba kumuona vachibva vati aendeswe kuWilkins Hospital uko akafa ari munzira. Dr Chonzi vanoti kune chimwe chizvarwa chekuItaly chakaendeswa kuchipatara ichi chichiti chairwara asi chakazonzi hachinawo chirwere ichi. Vanhu vanodarika zviuru zvitatu vafa nechirwere checoronavirus pasi rose uye muAfrica chiri kuSouth Africa, Nigeria, Algeria neEgypt. Vabatwa nechirwere ichi pasi rose vanodarika chiuru zana. No media source currently available   
politics	MDC Alliance Yokumbira Musangano neZEC	Mubatanidzwa unopikisa weMDC Alliance wanyora tsamba kuZimbabwe Electoral Commission kana kuti ZEC uchikumbira kuita musangano nekomisheni iyi kuti vazeye nyaya dziri kunetsa dzakanangana nesarudzo, idzo dzasarirwa nemazuva makumi maviri nemashanu chete. Mutsamba yanyorwa naVaJameson Timba, avo vari kumiririra vari kukwikwidza musarudzo dzemutungamiri wenyika vakamirira MDC Alliance, VaNelson Chamisa kuZEC, mubatanidzwa uyu unoti uri kuda kuona gwaro richashandiswa pakuvhota uye kuti richachengetedzwa kupi. Mumashoko avo, VaTimba vanotiwo vanodawo gwaro revavhoti rine mifananidzo re Biometric Voter Registration. Sachigaro weZEC Amai Priscilla Chigumba vanoti vakagadzirira kuita musangano nemapato ose ari kukwikwidza musarudzo kuti vazeye zvichemo zvavo. VaChamisa vachinyora padandemutande ravo reTwitter vanoti vanyorerarawo kuvatungamiri venyika dzemuSADC neAfrican Union nezvemamiriro akaita zvinhu muZimbabwe. Asi nyanzvi munyaya dzezvematongerwo enyika VaMaxwell Saungweme vanoti zvichemo zvine mubatanidzwa weMDC Alliance zvakakosha asi hapachina nguva yekuti zvigadziriswe sarudzo dzisati dzaitwa. No media source currently available 
politics	VaMushowe Vanokundikana Zvakare Kumira Pamberi peKomiti yeParamende	Gurukota rezvekuburitswa kwemashoko, VaChristopher Mushowe, neChina vatadza zvekare kuuya kukomiti yeparamende kuti vazotaura matanho ari kutorwa nehurumende mukugadzirisa mitemo inombunyikidza vatori venhau pamwe nekusunungura masai sai ematerevhizheni. Nhengo dzeparamende kubva kubato rinopikisa pamwe nemasangano anomirira vatori venhau varatidza kutsamwa kukuru nenamaitiro aVaMushowe avo vakatadza kuuya kudare iri svondo rapera mushure mekunge vakokwa nekomiti yeparamende. Imwe nhengo yekomiti iyi, uye vachimirira Mabvuku, VaJames Maridadi veMDC-T, vati kuita kwaVaMushowe kuri kudzorera shure nyaya dzekugadzirisa mitemo inombunyikidza vatapi venhau. Mukuru wesangano rinomiriria nhepfenyuro dzemumatunhu, reZimbabwe Association of Community Radio Stations, Muzvare Vivian Marara, vatiwo zvinoratidza kuti VaMushowe havana chido chekusandura mutemo yekutapwa kwenhau munyika. Muzvare Kholiwe Majama Nyoni veMedia Institute of Southern Africa – Zimbabwe vashorawo kuita kwaVaMushowe. Vatiwo komiti yeparamende iyi haifaniri kurega VaMushowe vachiita madiro aJojina uye inofanira kutora matanho akaoma kuti VaMushowe vauye kudare iri. Vanoona nzvekufambiswa kwebasa musangano Media Alliance of Zimbabwe, VaNigel Nyamutumbu, vati kunyange hazvo vasiri kufara nemaitiro aVaMushowe, vanoonawo sekuti komiti yeparamende iyi haisi kuita basa rayo nemazvo. Pavabvunzwa kuti vachaita sei naVaMushowe, sachigaro wekomiti iyi, VaWilliam Dhewa, vati VaMushowe vabatikana uye vanofanira kupihwa nguva. Hatina kukwanisa kutaura naVaMushowe kuti tinzwe kuti sei vari kutadza kuuya kuparamende. Kunyange hazvo mamwe mapazi ehurumende ari kuunza mabhiri kuparamande kuti mitemo iri pasi pawo isaundurwe kuti ifambirane nebumbiro remitemo yenyika, bazi raVaMushowe harina kana bhiri rarakaunza kudare kubva muna 2013 pakagadzwa bumbiro idzva. VaMushowe vange vachitarisirwa kuti taura kuti mitemo yakaita seAccess to Information and Protection of Privacy Act, Broadcasting Services Act nemimwe ichasandurwa riini. VaMushowe vange vachitarisirwawo kutsanangura kuti sei marezenezi eCapitalk neNyaminyami ayo akapihwa kukambani yeKingstons ave kushandiswa nekambani yeZimpapers. Masangano anomiriria vatori venhau azivisa kuti achaita musangano wechimbi chimbi kuti aronge kuti angaite sei naVaMushowe. Zvichakadai, komiti iyi svondo rinouya ichashanyira nhepfenyuro dzose ichiona kuti dziri kushanda sei. No media source currently available 
politics	Mutungamiri weMDC-T, VaMwonzora, Votarisirwa Kuita Musangano kuZimbabwe Grounds neVatsigiri Vavo neSvondo	Mutungamiri wechimwe chikwata che MDC-T, VaDouglas Mwonzora, vari kutarisirwa neSvondo kuita musangano mukuru munhandare yeZimbabwe Grounds mumusha weHighfields wekutsvagira nhengo dzavo rutsigiro pamberi pesarudzo dzema by-election dziri kuitwa mwedzi uno. Mutauriri waVaMwonzora, VaLloyd Damba, vanoti vanotarisira kuti vatsigiri vavo vachabuda nehuwandu hwavo kuenda kumusangano uyu, vachiti havatarisire kuti vangarambidzwa nemapurisa kuunga sezvakamboitika kuEpworth. Panyaya yekuti vanotarisira vanhu vakawanda here misangano yanga ichimboitwa naVaMwonzora yaipindwa nevanhu vashomashoma, vadamba vanoti vanhu havafanirwi kufananidza misangano yaiitirwa mudzimba nemuzvikoro nemusangano mukuru we rally, sezvo zvakatosiyana zvachose. No media source currently available 
politics	America Inobudisa Gwaro Rinoshora Kutyorwa kweKodzero dzeVanhu muZimbabwe	Bazi re America rionoona nezvekudyidzana nedzimwe nyika, re State Department, rabudisa gwaro pamusoro pekutyorwa kwekodzero dzevanhu kwarinoti kuri kuitwa nehurumende yeZimbabwe. Gwaro iri, kana kuti Zimbabwe 2020 Human Rights Report, rine mapeji makumi mana nemapfumbamwe (49), uye rinobva muongororo yakaitwa muna 2020. Bazi re State Department rinoti hurumende mu Zimbabwe inouraya vanhu pamusoro pezvamatongerwo enyika, inotsakatikisa vanhu, kutocha vanhu nekusabata vasungwa zvakanaka. Gwaro iri rinoshoravo majeri emunyika, pamwe chete nekushora mabatirwo anoitwa ngochani mu Zimbabwe. Tatadza kubata vanoona nezvekubudiswa kwemashoko, VaNick Mangwana, uye vange vasati vapindura mibvunzo yatavatumira. Asi gweta rinorwira kodzero dzevanhu, uye vari mukuru weHuman Rights Watch kuchamhembe kwe Africa, VaDewa Mavhinga, vati hurumende ye Zimbabwe haifanirwi kumirira kunzwa zvinobva kunze kwenyika, vachiti kana hurumende ikaterera pose panochema vana ve Zimbabwe, haizotyori kodzero dzavo nekuti inenge yave kuziva zvisingadiwi nevanhu. No media source currently available
politics	Nhengo dzeParamende Dzinotora Mhiko Dzichivimbisa Kushandira Zvido zveVanhu	Nhengo dzeparamende dzakakunda musarudzo dzegore rino nhasi dzatora mhiko yekutanga basa dzichivimbisa kuti dzichadzika mitemo inosimudzira magariro everuzhinji munyika pamwe nekuvandudza mitemo yese kuitira kuti ienderane nebumbiro remitemo yenyika. Nhengo zhinji dzeparamende dzaudza Studio7 kuti dzinofara chose nekusarudzwa kupinda mudare reparamende uye dzavimbisa kuti dzichaita zvese zvadzaivimbisa vanhu. Mumiri weMazowe South muNational Assembly, VaFortune Chasi veZanu PF, vati shuviro yavo ndeyekuti mitemo yese ivandudzwe kuitira kuti ienderane nebumbiro remitemo. Mumiri weMt Pleasant, VaSamuel Banda veMDC Alliance, vatiwo nyika inofanira kuva nemitemo inobata vanhu vese zvakaenzana zvisine kuti munhu ndewebato ripi. Mumiri weHarare West vari nhengo yeMDC Alliance, Muzvare Joana Mamombe, vaudza Studio7 kuti shuviro yavo ndeyekuti nhengo dzeparamende kubva kumapato ese, dzishande pamwe mukudzika mitemo nekuita basa rinobatsira mwana wese weZimbabwe. Mumiriri weGokwe-Nembudziya muNational Assembly, VaJustice Mayor Wadyajena veZanu PF, vaudza Studio7 kuti vanoda kushanda vasingatyityidzirwe nemakurukota ehurumende sezvaiitika muparamende yapfuura. Nhengo yeZanu PF, VaJoseph Chinotimba vekuBuhera South, vanoti vachashanda zvakasimbamukusimudzira vanhu vemudunhu ravo uye vatiwo vanoda kuti Studio7 ichitanga kutepfunyura iri muZimbabwe. Mumiri weGutu North, Amai Yeukai SimbanegaviveZanu PF, vaudza Studio 7 kuti vachaedza pese pavanongona napo kuti vanhu vemunzvimbo yavo vawane mabasa. Paramende yagara ichionekwa seisina simba uye ichimanikidzwa kuitwa zvese zvese nemutungamiriri wenyika kana makurukota ake. Asi VaSettlement Chikwinyawa veMDC Alliance vachimirira Mbizo vati izvi hazvisi kuzoitika rwendo rwuno. Munyori weparamende, VaKennedy Chokuda, vagadza nhengo dzese mazana maviri nemakumi manomwe dzedare reNational Assembly nenhengo makumi masere dzeseneti. Mutungamiri wenyika, VaEmmerson MNangagwa, vanotarisirwa kudomwa nhengo shanu kudare reseneti uye svondo rapfuura vakatodoma vatevedzeri vavo vaviri zvinoreva kuti vasarirwa kudoma nhengo nhatu chete. Matare maviri eparamende aya achagara svondo rinouya kuti asarudze mutauriri weNational Assembly pamwe nemutungamiri wedare reSenate. Pane nzvimbo dzinodarika makumi matatu dzeNational Assembly dziri kupikiswa neMDC Alliance mudare reElectoral Court, zvekuti vari kupikisa ava vakabudirira, vamwe vatoreswa mhiko nhasi vanorasikirwa nenzvimbo dzavo mudare iri, vanenge vanzi vakunda vachitoreswa mhiko yekuti vave nhengo dzedare iri. No media source currently available 
politics	America Yovimbisa Kudyidzana neAfrican Union Zvine Pundutso Mukati	"Muzvinafundo Elliot Masocha vanoti vatungamiri vemuAfrica vanofanirwa kutambira mashoko aVaJoe Biden zvine mutsindo nerukudzo mukati, uye vafunge zvakadzama kuti vangasimbaradze seyi hukama hwavo nehurumende itsva iri kutonga mu America. Mutungamiri weAmerica, Va Joe Biden, vatumira mashoko avo kuvatungamiri vemu Africa, avo vari kuita musangano wemazuva maviri padandemutande senzira yekuti vanhu vasatapurirane chirwere che Covid-19. VaBiden vaudza musangano weAfrican Union wechimakumi matatu nemana uyu kuti America yakagadzirira kuva sahwira wenyika dzemu Africa mukutsigirana, mukubatana pamwe nekuremekedzana. Vati izvi ndizvo zvinopa America kuti ishanda pamwe nemasangano epasi rose akaita se African Union. Vati pasi rose rinofanirwa kushanda pamwe chete kuitira kuzadzisa ""shuviro yeremangwana rakanaka, remangwana rine kukura munyaya dzekutengeserana, kunopa pundutso kunyika dzose."" VaBiden, avo vakagadzwa pachigaro chemutungamiri weAmerica mwedzi wapera mushure mekukunda VaDonald Trump veRepublican Party, vati nyika yavo ""yakazvipira kuvaka zvakare mushandirapamwe pamwe nekubatsira vanhu vemu Africa pazvinhu zvose zvinosanganisira kurwisa chirwere che Covid-19 uye mukushanda neAfrican Union mukupedza mhirizhonga dziri kuuraya vanhu vakawanda muAfrica yose."" Mutungamiri weAmerica atiwo America yakagadzirira kuva sahwira we Africa, uye inodavira zvinoitwa nenyika dzemu Africa. Vatiwo kunyange hazvo paine zvipingaidzo zvihombe, “hapana kupokana kuti nyika dzedu, vanhu vedu, pamwe neAfrican Union, vakazvipira kugadzirisa zvipingaidzo zvose.” No media source currently available Imwe nyanzvi munyaya dzematongerwo enyika pamwe nekufambiswa kwemabhizinesi pasi rose, Muzvinafundo Elliot Masocha, vanoti vatungamiri vemuAfrica vanofanirwa kutambira mashoko aVa Biden zvine mutsindo nerukudzo mukati, uye vafunge zvakadzama kuti vangasimbaradze seyi hukama hwavo nehurumende itsva iri kutonga mu America. Muzvinafundo Masocha vanoti kuti Zimbabwe idyidzane zvemhando yepamusoro soro munyaya dzemabhizinesi, hurumende yaVaEmmerson Mnangagwa inofanirwa kuremekedza kodzero dzevanhu chinova chinhu chakaita kuti vamwe vakuru vakuru vatemerwe zvirango neAmerica. Muzvinafundo Masocha vanoti Zimbabwe ikaratidza kuti yava kuremekedza kodzero dzevanhu uye mapurisa nemasoja ayo achibata vemuZimbabwe zvine chiremera, Zimbabwe inogona kudyidzana nemabhizinesi ekuAmerica nenzira inoita kuti hupfumi hwenyika husimudzirwe. Asi Zimbabwe inoti iri kuomeserwa nekuti yakatorera varungu mapurazi ichiapa kuvanhu vatema. No media source currently available "
politics	Zanu PF Yoyambira Vanoda Kuratidzira	Zanu PF inoti inomira nemashoko akataurwa nemutungamiri wayo, VaEmmerson Mnangagwa, pamusangano wakaitwa nemusi weChishanu mudare rePolitburo yebato iri. VaMnangagwa, avo vanove zvakare mutungamiri wenyika, vakayambira masangano evashandi, machechi, nemasangano akazvimirira, kuti anangane nemabasa awo ari pamutemo, kwete kupindira mune zvematongerwo enyika. VaMangagwa vakatiwo vanozviziva kuti masangano aya ari kushanda nemapato anopikisa muda kuvhiringidza mashandiro ehurumende yavo. Mashoko aya atsinhirwa nemushandi mukuru anoona nezvekuburitswa kwemashoko muZanu PF, VaTafadzwa Mugwadi, avo vanoti ichokwadi kuti masangano akazvimirira aya ava kuita zvematongerwo enyika achisiya basa rekuchengetedza kodzero dzevashandi. VaMugwadi vanoti hurumende inozviziva kuti masangano aya ari kuda kuratidzira zvisiri pamutemo, uye mapurisa achange achiita basa rawo nemazvo mukuona kuti hapana anobvumidzwa kutyora mitemo yenyika munguva ino yeCovid-19. VaMugwadi vatiwo sangano guru reZimbabwe Congress of Trade Unions, ZCTU, riri kuita zvematongerwo enyika. Vati mutungamiri weZCTU, VaPeter Mutasa, vakamboyedza kuyananisa vatungamiri veMDC vari kunetsana, izvo zvinoburitsa pachena kuti sangano iri rinodyidzana nemapato anopikisa hurumende. Studio7 haina kukwanisa kubata VaMutasa kanawo MDC kuti tinzwe divi ravo panyaya iyi. Asi mutungamiri weAmalgamated Rural Teachers Union of Zimbabwe, VaObert Masaraure, vanoti sevashandi vane kodzero dziri mubumbiro remitemo yenyika, vanoshushikana zvikuru nemashoko aVaMnangagwa. VaMasaraure vanoti vashandi havasi kuzofa vakanyarara kana hurumende ichitadza kugadzirisa nyaya dzemihoro yavo, uye vacharamba vachitaura zvinyunyuto zvavo. Asi VaMugwadi vati hurumende inonzwisisa zvikuru zvichemo zvevashandi ndosaka yakawedzera mihoro yevashandi vehurumende nezvikamu makumi mashanu kubva muzana, pamusoro pezvo, ikavapa zvakare madhora ekuAmerica makumi manomwe nemashanu semari yekubatsirikana munguva yekurwisa Covid-19. No media source currently available 
politics	America Inoti Kutadza Kutonga kwaVaMnangagwa Ndiko Kuri Kuvhiringa Hupfumi hweZimbabwe, Kwete Zvirango	America inoti zvirango zvayakatemera vakuru vakuru muZimbabwe hazvisirizvo zviri kukonzera kusamira zvakanaka kwezvinhu munyika ichiti hurumende yeZimbabwe ndiyo iri kutadza kutungamira zvakanaka. Izvi zvinotevera gwaro rakaburitswa nenhumwa yeUnited Nations, Amai Alena Douhan, avo vakati zvirango zvakatemerwa Zimbabwe nehurumende yeAmerica pamwe nedzimwe nyika dzekumavirira zviri kukanganisa raramo yeveruzhinji munyika. Mumiriri weAmerica kusangano reUnited Nations, Ambassador Linda Thomas Greenfield, vaudza vatori venhau nhasi vari kuNew York kuti kutadza kutungamira zvakanaka kwehurumende yeZimbabwe ndiko kuri kukonzera kutambura kweveruzhinji munyika kwete zvirango zvakaiswa nehurumende yavo. Hatina kukwanisa kutaura nemumiriri wesangano reEuropean Union, VaTimo Olkonnen, kuti tinzwewo divi ravo panyaya yezvirango iyi sezvo pataenda pamhepo vanga vasati vapindura mibunzo yavati tivatumire. Asi EU yakataura munguva pfupi yadarika kuti hurumende yeZimbabwe inofanira kugadzirisa nyaya dzekutyorwa kwekodzero dzevanhu munyika pamwe nezvematongerwo enyika isati yabvisa zvirango. Muzinda weBritain muZimbabwe wakaburitsa mashoko padandemutande rawo reTwitter mazuva mashomanana adarika uchiti kutengesera pakati peBritain neZimbabwe kuri kufamba zvakanaka zvisinei nezvirango zvakatemerwa vamwe vari muZanu PF. Gurukota rinoona nezvekuburitswa kwemashoko, Amai Monica Mutsvangwa, vati togozovafonera sezvo vanga vachiti vakabatikana nemusangano weZanu PF wepagore uri kuitirwa kuBindura. Asi vakafanobata chigaro chemutauriri weZanu PF, VaMike Bimha, vati zvirango zviri kuonesa pfumvu munhu wese munyika zvisinei nekuti munhu anotsigira baro ripi rezvematongerwo enyika. VaBimha vati Zimbabwe iri kuoneswa ndondo nenyika dzekumavirira nepamusana pekutorwa kwakaitwa minda kubva kuvarimi vechichena ichigoverwa kuvanhu vatema. Imwe nyanzvi munyaya dzevamatongerwo enyika, VaRashweat Mukundu, vati zvirango zviripo hazvisi zvirango zvehupfumi ndokusaka Zimbabwe ichikwanisa kutengeserana nenyika dzacho dzakaisa zvirango izvi uye vati havaone nyika idzi dzichibvisa zvirango izvi kana Zimbabwe isina kugadzirisa zvikonzero zvakaita kuti zvirango izvi zviiswe kubva pakutanga. Kunyange gwaro raAmai Douhan rakakurudzira kuti America irege kushandisa mutemo weZidera kuti irambe yakaisa zvirango izvi vachiti zvirango izvi hazvisi pamutemo sezvo zvisina kubvumidzwa neUnited Nations Security Council, Amai Greenfield vati hurumende yavo haisi kuzodyira huroyi mukunyara vachiti hurumende yavo icharambawo yakatsika madziro panyaya yekuti kodzero dzevanhu dzicherechedzwe muZimbabwe. Amai Douhan, avo vakanga vari munyika kwemazuva gumi adarika vachiongorora nyaya dzekutyorwa kwekodzero dzevanhu munyika uye kuti zvirango zvakatemerwa Zimbabwe nenyika dzekumavirira zviri kukanganisa hupenyu hweveruzhinji zvakadii munyika, vakati ruzhinji rweZimbabwe rwuri kunhonga svosve nemuromo pamusana pezvirango izvi. Amai Douhan vakakurudzira Zimbabwe kuti iite nhaurirano dzechokwadi nenyika dzakatemera zvirango nechinangwa chekuti zvirango izvi zvigobviswa vakatiwo hurumende yeZimbabwe pachayo inofanira kuona kuti munyika maitwa nhaurirano dzemandorokwati munyika pamwe nedzimwe nyika dzakaisa zvirango izvi. Nyika dzakatemera Zimbabwe zvirango dzinosanganisira America, Australia, Britain, Canada, Switzerland pamwe nesangano renyika dziri mugungano reEuropean Union. Amai Douhan vakatarisirwa kusvitsa gwaro rezvavakawana muongororo yavo kumusangano weUnited Nations Human Rights Council uchaitwa muna Gunyana wegore rinouya. No media source currently available  
politics	VaMutasa Vanobvuma Kutongwa neKomiti yeZanu-PF	Nyaya yekusawirirana mubato reZanu-PF yatanga zvakare mushure mekudzoka munyika kwemudzimai wemutungamiri wenyika, VaRobert Mugabe, Amai Grace Mugabe. Kudzoka kwavo nesvondo kwava kureva kuti vaive murongi wemabasa mubato, VaDidymus Mutasa, vanenge votongwa nekomiti yakaumbwa iri kutungamirwa nemutevedzeri wemutungamiri wenyika, VaPhelekezela Mphoko. VaMutasa vaudza Studio 7 kuti vachaenda kudare iri. No media source currently available Vamwe vari mukomiti iyi vanosanganisira Amai Mugabe semutungamiri weWomens League, vanoona nezvemabasa ematongwerwo enyika mubato, VaSaviour Kasukuwere, munyori wezvemitemo, VaPatrick Chinamasa, munyori wevechidiki, VaPupurai Togarepi, uye nhengo yePolitburo, VaKembo Mohadi. Mutauriri webato, VaSimon Khaya Moyo, vakazivisa svondo rapera kuti kutongwa kwaVaMutasa kunotanga chete kana Amai Mugabe vadzoka kubva kunyika dzekumawirira. 
politics	MDC T Yoronga Musangano Mukuru weKupeta Gore kuZimbabwe Grounds	Mutungamiri webato guru rinopikisa reMDC T, VaMorgan Tsvangirai mangwana vari kutarisirwa kutungamira nhengo dzavo pamusangano mukuru wekuvhara gore uchaitirwa munhandare ine nhoroondo yekurwira rusununguko rwevatema yeZimbabwe Grounds iri mumusha weHighfield. Mutauriri weMDC-T VaObert Gutu vanoti chinangwa chikuru chemusangano uyu ndechekutarisa matambudziko akatarisana nenyika pari zvino, pasvika hurongwa hwemubatanidzwa wemapato anopikisa pakatarisanwa nesarudzo dza2018, pamwe nekutendawo vana veZimbabwe nekushinga kunyange vari mukati mematambudziko makukutu. VaGutu vanoti zvimwe zvicha kurukurwawo ndezvakaitwa nebato ravo mukati megore rino, zvinosanganisira kuratidzira mumatunhu akasiyana-siyana enyika. No media source currently available 
politics	MDC-T Yoshora Mashoko aVaMudarikwa veZanu PF	Bato rinopikisa reMDC inotungamirwa naVaMorgan Tsvangirai rinoti riri kushushikana zvikuru nemashoko anonzi akataurwa nemumiriri weUzumba muparamende, VaSimbaneuta Mudarikwa vebato reZanu PF, ekuti dunhu ravo harina nzvimbo yemapato anopikisa. Mutauriri weMDC-T, VaObert Gutu, vanoti mashoko aVaMudarikwa aya anokonzeresa mhirizhonga sezvo dunhu ravo reUzumba, kusanganisira Mashonaland East yose, ragara richizivikanwa nenyaya dzemhirizhonga. No media source currently available Vachitaura pamabiko ekupemberera kuparurwa kwehurongwa hwemadiridziro kuMudzi, VaMudarikwa vanonzi vakati bato ravo richawana mavhoti zviuru makumi masere mudunhu mavo, vakawedzera vachiti mapato anopikisa achangowana mavhoti ari pasi pemapepa ekuvhotesa akakanganiswa kana kuti ma spoilt ballot papers. Asi VaMudarikwa varamba mashoko avari kupomerwa ekukurudzira mhirizhonga, vachiti bato reMDC-T ndiro rinotori pamberi panyaya dzemhirizhonga. Vanotiwo pahuwandu hwemavhoti achawanikwa neZanu PF, vari kureva kuti vanhu mudunhu ravo vari kuberekana vachiwanda. No media source currently available 
politics	Muzvare Nyagomo Vokurudzira Vari Kunze Kunonyoresa Kuvhota	"Mutungamiri werimwe remapato anopikisa, reProgressive Democrats of Zimbabwe, Muzvare Barbara Nyagomo, vanoti bato ravo riri kushanda zvakasimba kukurudzira vana veZimbabwe vari munyika dzakapoteredza nyika vadzokere kumusha kunonyoresa kuti vazokwanisa kuvhota musarudzo dzegore rinouya. Muzvare Nyagomo vanoti vari kuita izvi munyika dzakaita seSouth Africa, Mozambique, Botswana neZambia. ""Isusu tiri kunyanya kuisa simba rakawanda muSouth Africa, mune vana veZimbabwe vazhinji vatinoziva kuti vanokwanisa kuenda kumba vachino register kuti vavhote. Saka tiri kuita voters education ne awareness kuti vazive kuti sei vachifanira kuti vano register izvozvi, chero vakanga vaka register kubva muna 1980,"" Muzvare Nyagomo vanodaro. Muzvare Nyagomo, avo vari kuManchester kuBritain, vanoti hapana imwe nzira yekuti vari kunze kwenyika vakwanise kupinda musarudzo kunze kwekutoenda kumusha kunonyoresa, sezvo Zimbwbwe Electoral Commission, ZEC, yakatozivisa kare kuti haina mari yekuti ikwanise kunyoresa vese vari kunze kwenyika vari munyika dzavari kugara. Bato reProgressive Democrats of Zimbabwe riri mumubatanidzwa wemapato ari kurwira kuti mitemo ine chekuita nesarudzo ivandudzwe, weNational Electoral Reform Agenda, NERA. Mapato ari mumibatanidzwa yeNERA neCODE ari muSouth Africa pari zvino munhaurirano dzinonzi dzakanangana nekuedza kuumba mubatanidzwa pakati pemapoka maviri aya. No media source currently available  "
politics	ZEC Inoramba Gwaro Riri Kuti Sarudzo dzeBy-Election Dzichaitwa Gore Rinouya Muna Kubvumbi	Zimbabwe Electoral Commission, ZEC, yaramba mashoko ari mugwaro riri kutenderera pamadandemutande ekuti yakatara musi wa 23 Kubvumbi 2022 sezuva ringangoitwa sarudzo dzema by-elections dzeparamende pamwe nemakanzuru. Mukuru anoona nezvesarudzo kana kuti Chief Elections Officer veZEC, Va Utoile Silaigwana, vaudza Studio 7 kuti mashoko aya handi echokwadi vakati tibate mutauriri weZEC, Commissioer Kzembe kuti tinzwe zvizhinji, asi takundikana kuvabata. Gwaro riri kutenderera iri rakanyorwa pabepa reZEC, asi harina kuiswa runyoro kana kuti kusainwa kana kudhindwa neboka rinoona nezvesarudzo munyika iri. Asi mamwe masangano pamwe nevanhuwo zvavo vanga vatoratidza mufaro mukuru kwazvo nemashoko ekuti sarudzo idzi dzingangoitwa gore rinouya, vachiti kushaikwa kwevamiriri mumatare eparamende pamwe nemumakanzuru kuri kudzorera shure mabasa ebudiriro mumatunhu asina vamiriri. Mabasa ose ane chekuita nesarudzo akambomiswa muna Kurume 2020 senzira yekudzivirira kupararira kweCovid-19. Matunhu akawanda akasara asina humiriri zvichitevera kudzingwa kwedzimwe nhengo dzeparamende nekanzuru nebato reMDC-T dzichinzi dzakasiya bato iri dzichienda kuMDC Alliance, uyewo kushaya kwedzimwe nhengo. Zvigaro makumi maviri nezvisere zveparamende hazvina vamiriri kuchitiwo zvimwe zana nezvishanu zvemakanzuru zvisinawo humiriri. Vanoona nezvekufambiswa kwezvirongwa musangano re Elections Resource Centre, VaSolomon Bobosibunu, vanoti dai gwaro iri ranga raburitswa neZEC zviri pamutemo changa chiri chinhu chakanaka chose kuti sarudzo idzi dzichiitwa sezvo kunonoka kwadzo kuri kutotyora kodzero dzevanhu dzavanopiwa nebumbiro remitemo yenyika. No media source currently available 
politics	Amai Joice Mujuru Vokurudzirwa Kuzvichenura Pane Zvakaitika Vachiri muZanu PF	Mumwe mugari wemuHarare, Va Edgar Gweshe, vanoti Amai Mujuru vanofanira kuzvichenura panyaya yekubirirwa kunonzi kwakaitwa sarudzo pamwe nekutyora kwekodzero. Veruzhinji vanoti bato idzva reZimbabwe People First iro riri kufanotungamirwa nevaimbova mutevedzeri wemutungamiri wenyika, Amai Joice Mujuru, rinofanira kushanda zvakasimba kuti rikwanise kubvisa hurumende yeZanu PF iyo yave nemakore makumi matatu nematanhatu iri muhutongi. Veruzhinji vataura neStudio 7 muHarare vanoti Amai Mujuru, avo vakaparura bato ravo re Zimbabwe People First nezuro, vanofanira kusunga dzisimbe kuti vakwanise kukurira Zanu PF musarudzo dzemuna 2018. Mumwe wevanhu ava ndiVa Beven Chihuri avo vanogara mumusha weMabvuku muno muHarare. VaChihuri vanoti Amai Mujuru vane mukana wakakura kwazvo wekutora masimba kubva kuna Va Mugabe. Zvataurwa naVa Chihuri zvatsinhirwa naVa Kudzanai Musenha vanogara kuWestgate. Va Musenha vati Amai Mujuru semunhu anga ari muhurumende kubva pakawana nyika kuzvitonga kuzere muna 1980, vave munhu ane rutsigiro rwakakura kwazvo kune vari muchiuto avo vakabuda pachena kuti havadi kutongwa nemunhu asina kurwa muhondo yerusununguko. Mushure mekuparura kwavakaita bato ravo, mumwe mutsigiri weZimbabwe People First, Amai Patience Madzima, vakati Amai Mujuru ndivo vega munhu anobva kubato rinopikisa anogona kuita kuti munyika muve nerunyararo kana Zanu PF ikakundwa musarudzo. Asi mumwe mugari wemuHarare, Va Edgar Gweshe, vanoti Amai Mujuru vanofanira kuzvichenura panyaya yekubirirwa kunonzi kwakaitwa sarudzo pamwe nekutyora kwekodzero. MDC inotungamirwa naVa Morgan Tsvangirai inoti sarudzo dzapfuura dzakabirirwa zvemhango yepamusoro-soro asi VaMugabe nebato ravo vanoti sarudzo idzi dzakaitwa zviri pachena. Asi imwe nyanzvi munyaya dzezvematongerwo enyika uye vachishanda nesangano reCoalition Against Corruption, Va Terry Mutsvanga, vanoti Amai Mujuru vane dambudziko rekuti vakanga vari muhurumende yeZanu PF yavanoti yashungurudza vanhu kwenguva yakareba. Zvichakadai, mupepeti webepanhau reThe Observer, Va Barnabas Thondlana, vanoti Amai Mujuru vanofanira kubatana nemamwe mapato anopikisa kana vakamira pachokwadi kuti vari kuda kunyurura zvizvarwa kubvamumadhaka azviri. Va Thondlana vanoti Amai Mujuru vakamira vari vega havana mukana wekukunda Zanu PF musarudzo pakatarisirwa mhirizhonga inowanzoitwa munguva dzesarudzo Zanu PF ichishanda pamwechete nevari muchiuto. Nyanzvi munyaya dzevematongerwo enyika dzinoti mapato anopikisa akapinda musarudzo dzemuna 2018 asina kubatana zvinopa Zanu PF mukana wakakura kwazvo wekukunda musarudzo idzi. Nyaznvi idzi dzinotiwo mapato anopikisa anofanira kutanga nhaurirano dzekuwumba mubatanidzwa wemapato anopikisa pachine nguva yekuti mapato aya agogadzirira sarudzo dzemuna 2018 zvakakwana. Zvichakadai, Va Tsvangirai naAmai Mujuru vakabuda pachena kuti nhaurirano idzi hadzisati dzatanga uye VaTsvangirai vakatoudza vatsigiri vavo kuti vagadzirire kupinda musarudzo dzemuna 2018 vakazvimirira sebato reMDC-T. Kunyange hazvo vemapato ese anopikisa hurumende vachiti vakazvipira kubatana pamberi pesarudzo dzemuna 2018, hapana chinobatika chavati vaita panyaya dzenhaurirano dzekuwumba mubatanidzwa uyu. No media source currently available 
politics	VaTomana Voridzirwa Pito Vachinzi Vatadza Basa	Judiciary Service Commission, JSC, inoti gweta guru renyika, VaJohannes Tomana, vanofanira kusiya basa nenyaya yekusatevedzera mitongo yematare epamusoro sezvinodiwa nebumbiro remitemo. Judiciary Service Commission, JSC, inoti gweta guru renyika, VaJohannes Tomana, vanofanira kusiya basa nenyaya yekusatevedzera mitongo yematare epamusoro sezvinodiwa nebumbiro remitemo. JSC ina sachigaro uye ari mutongi mukuru wematare, VaGodfrey Chidyausiku, pamwe nedzimwe nhengo dzinosanganisira mutongo mutungamiri wedare repamusoro pamwe nevamwe vatongi vedare iri. JSC inoti VaTomana havachakodzere zvachose kuti vave gweta guru rehurumende uye nyaya yekuti vakatopotsa vaendeswa kujeri panyaya yavairamba kuchuchisa nhengo yeZanu-PF, VaMunyaradzi Kereke, vari kupomwera mhosva yekubata chibharo, munongedzo wekuti munhu asisafanire kuva muhofisi. Studio7 yange yatoudzwa neMuvhuro nevamwe vakuru muhurumende kuti VaMugabe vave mubishi kuumba komiti yekutanga kuferefeta VaTomana uye vakabatwa nemhosva, vanodzingwa basa. Asi VaTomana vatokwira kudare repamusoro vachiti zviri kuitwa neJSC hazvisi pamutemo. Hatina kukwanisa kubata VaTomana kanawo gweta ravo, VaThabani Mpofu. Asi nyanzvi munyaya dzemitemo, uye vachidzidzisa mitemo paKent University kuBritain, Doctor Alex Magaisa, vanoti havaoni VaTomana vachipona munyaya yasimudzwa neJSC. No media source currently available 
politics	Mutungamiri weBotswana, VaMokgweetsi Masisi, Voshanyira Zimbabwe	Mutungamiri weBotswana, VaMokgweetsi Masisi, vasvika munyika umo vari kutarisirwa kupinda mumisangano neChina wekuchanyorerana zvibvumirano nemumwe wavo, VaEmmerson Mnangagwa. Makurokata enyika mbiri idzi anowona nezvekudyidzana kwenyika vaita misangano yavo neChitatu vachigadzirira musangano mukuru wevatungamiri wenyika mbiri idzi uchaitwa neChina. Mashoko aburitswa anoti VaMnangagwa naVaMasisi vachanyorerana chibvumirano chekukweretesa mari makambani emuZimbabwe sezvo zvinhu zvisina kumira zvakanaka muZimbabwe. Asi mashoko ari kubva kuBotswana anoti hapana mari ichapihwa Zimbabwe sezvo zvakambenge zvawirirana pakutanga, zvashanduka. Munyori mubazi rezvekudyidzana nedzimwe nyika, VaGaeimelwe Goitsemang, vaudza nhepfenyuro ye Yarona FM kuti chibvumirano chakanga chaitwa neZimbabwe nenyika yavo chekuti Botswana ikweretese Zimbabwe mamiriyoni mazana mashanu emadhora ekuAmerica, hachisipo. Mari iyi yaifanirwa kushandiswa mukuvandudza kucherwa kwemangoda kuitira kuti nyika iwane mari kubva mumangoda ayo ari muminda yekwaMarange. Studio7 haina kukwanisa kubata munyori mubazi rezvekuburitswa kwemashoko, VaNick Mangwana kuti tinzwe divi rehurumende panyaya iyi. Mukuru wesangano reLabour and Economic Development Research Institute of Zimbabwe, VaGodfrey Kanyenze, vanoti misangano yakadai yakakosha mukugadzirisa hukama hweZimbabwe neBotswana. VaKanyenze vanoti zvichabuda mumusangano pakati pevatungamiri vaviri ava zvinokwanisa kujekesa hudzamu hwekudyidzana nekugarisana kweZimbabwe neBotswana sezvo vatungamiri venyika mbiri idzi vachiri vatsva vose. No media source currently available 
politics	Amai Grace Mugabe Votuka Zvakare Amai Mujuru neMDC	Mudzimai wemutungamiri wenyika, Amai Grace Mygabe, vati vaimbova mutevedzeri wemutungamiri wenyika, Amai Joice Mujuru, havazofa vakavigwa pamarinda anovigwa magamba enyika nepamusana pekuti vakapandukira mutungamiri wenyika,Va Robert Mugabe. Vachitaura neChitatu nevatsigiri vebato ravo paChimhanda Secondary School ku Rushinga mudunhu reMashonaland Central, munyori muboka remadzimai reZanu PF reWomen’s League, Amai Grace Mugabe, vashora Amai Mujuru nekuda chigaro chaVa Mugabe vachiti Amai Mujuru havazofi vakavigwa pa Heroes Acre nokuti vakazvidza mutungamiri wenyika. No media source currently available Amai Mugabe vati kunze kunotonhora kana munhu achinge asiri mu Zanu PF. Studio 7 haina kukwanisa kutaura naAmai Mujuru kuti tinzwe divi ravo panyaya iyi. Amai Mugabe vaenderera mberi vachiti mapato anopikisa haafanirwe kubvumidzwa kupinda mudunhu reMashonaland Central vachiti dunhu iri ndere Zanu PF. Amai Mugabe varambawo mashoko ari kubuda mumapepanhau ekuti ndivo vari kutungamira chipoka chemuZanu PF chiri kudaidzwa kuti G40 kana kuti Generation 40 icho chinonzi chakateya kutora masimba kubva kuna Va Mugabe kana vachinge vabva pachigaro. Zvinonzi muZanu PF mune kusawirirana zvakanyanya panyaya yekuti achatora matomhu kubva kuna Va Mugabe ndiyani. Mudzimai wemutungamiri wenyika atorawo zvakare mukana uyu kutsoropodza vaimbova mutungamiri weBritain, Va Tony Blair, pamwe naVa George Bush vaimbova mutungamiri weAmerica vachiti vaviri ava vanofanirwa kutongwa kudare re International Criminal Court. Va Mugabe vanowanzotukawo America ne Britain pese pavanowana mukana wekutaura paruzhinji sezvaitwa nemudzimai wavo nhasi. Kunyange hazvo mhuri yaVa Mugabe ine mapurazi akawanda, mazhinji acho ari pasi pekambani inonzi Gushungo Holdings, Amai Mugabe vashora vakuru vakuru muhurumende vakatora mapurazi akawanda avasiri kushandisa nemhazvo. Zvichakadai, Amai Mugabe vatorawo mukana uyu kutuka vatori venhau vachiti vanonyora manyepo. Mumwe mutori wenhau ane mukurumbira munyika uye vari mupepeti webepanhau re The Observer, Va Barnabas Thondlana, varatidza kusafara nemashoko aAmai Mugabe aya vachiti vatori venhau vanofanirwa kusiiwa vachiita basa ravo vakasununguk Amai Mugabe vasiya vagovera matarakita, mbatya, shangu, ma computer pamwe nechikafu kuvagari veku Mashonaland Central vachiti havana basa nekuti vemapato anopikisa anoti chii panyaya dzekutenga mavhoti vachiti yatokwana nguva yekuti bato ravo ritsvage rutsigiro pamberi pesarudzo dzemuna 2018. Amai Mugabe vakatarisirwa kuita misangano nevatsigiri vavo mumatunhu ose enyika kwavanoti vachafamba vachigovera zvinhu vachiti zvavari kuita kuzadzikisa zviri muchirongwa chekuvandudza hupfumi hwenyika che Zimbabwe Agenda for Sustainable Socio Economic Transformation kana kuti Zimasset.
politics	MDC Inoti Kuratidzira Kwayo Kuri Kuenderera Mberi neMusi weChishanu	MDC inotungamirwa naVaNelson Chamisa inoti iri kuenderera mberi nehurongwa hwayo hwekuratidzira nemusi weChishanu, kunyange hazvo isati yanzwa kubva kumapurisa. MDC yakazivisa mapurisa svondo rapera kuti ichapinda mukuratidzira uku sezvinodiwa nemitemo yenyika. Asi bato iri rinoti kusapindura kwemapurisa hakusi kuzotadzisa hurongwa hwekuratidzira uhu, sezvo bumbiro remitemo yenyika ichiripa kodzero yekuratidzira. MDC inoti iri kuratidzira sezvo isiri kufara nehutongi hwemutungamiri weZanu PF, VaEmmerson Mnangagwa, avo bato iri rinoti haricherechedzi kusarudzwa kwavakaitwa gore rapera. Sangano rinoona nezvesarudzo munyika, reZimbabwe Electoral Commission, rakazivisa gore rapera kuti VaMnangagwa ndivo vakanga vakunda musarudzo yemutungamiri wenyika. Asi MDC yakapikisa izvi mudare reConstitutional Court, iro rakapa mutongo waitambira zvakanga zvaziviswa musarudzo dzegore rapera nasachigaro weZimbabwe Electoral Commission, Amai Priscilla Chigumba. Asi MDC inoti VaMnangagwa vari kutadza kugadzirisa zviri kunetsa munyika, izvo zviri kupa kuti nyika ishaye magetsi, mafuta edzimotokari, uye kukwira kwemitengo yezvinhu mazuva ose. Murongi wemisangano muMDC, VaAmos Chibaya, vanoti kuratidzira kwavo kuchaitwa murunyararo sezvo vagara vari bato rinoremekedza mitemo yenyika. VaChibaya vanoti zvisineyi kuti havasati vawana mhinduro kubva kumapurisa, kuratidzira kwavo kuri kuenderera mberi nemusi weChishanu. Asi mutevedzeri wegurukota rezvekuburitswa kwemashoko, VaEnergy Mutodi, vanoti MDC inogara yakati ichaita ratidziro murunyararo asi ichizopedzisira yaita mhirizhonga. VaMutodi vanotiwo sebato reZanu PF riri kutonga, vari kuzviziva kuti MDC iri kuratidzira kuitira kuti VaMnangagwa vabviswe pachigaro. “Vakuru vari kuti vachange vari mberi mekuratidzira uku ndinovayambira kuti vasazoyeuka bako vanaiwa,” vadaro VaMutodi. Asi VaChibaya vanoti vari kuzviziva kuti Zanu PF iri kugadzira zvipfeko zveMDC zvichapihwa vanhu kuti vazovhiringa kuratidzira kwakarongwa nebato ravo. Senzira yekuti izvi zvisaitike, VaChibaya vanoti vachange vaine nhengo dzebato ravo dzichachengetedza runyararo, uye pakaita nhubu dzinoda kukonzera mhirizhonga, vachadzibata vachidziisa mumaoko emapurisa. Muna Ndira, sangano reZimbabwe Congress of Trade Unions rakadaidzira kuti vanhu vagare mudzimba dzavo kwemazuva matatu. Asi vanhu vakapinda mumigwagwa iyi vachiratidzira. Kuratidzira uku kwakapedzisira kwaita mhirizhonga iyo yakaona vanhu vanosvika makumi maviri vachifa mushure mekupfurwa nemabara epfuti. Sangano ravanachiremba vanorwira kodzero dzevanhu, reZimbabwe Association of Doctors for Human Rights, rinoti pamhirizhonga yakaitika muna Ndira, pane vanhu makumi matanhatu nevasere vakarapwa maronda akakonzerwa nemabara epfuti, uye vanhu vanodarika zana vaive nemaronda airatidza kuti akakonzerwa nesimbi nezvimwe zvombo zvinocheka. Vanorwira kodzero dzevanhu vanoti mumazuva matatu akadaidzirwa neZCTU kuti vanhu vagare mudzimba dzavo, vakaona mapurisa achishandisa zvombo zvehutsi hunokachidza pavanhu vairatidzira vasina zvombo, uye vakaonawo masoja aive nepfuti dzemhando yeAK-47. No media source currently available 
politics	Makobvu neMatete Okandiranwa Muparamende neNyaya yaVaDzamara	Muparamende makandiranwa makobvu nematete nhengo dzeparamende dzichibvunza gurukota rezvemitemo, VaEmmerson Mnangagwa, pamire hurumende panyaya yekupambwa kwemurwiri wekodzero dzevanhu, VaItai Dzamara. VaMnangagwa, avo vanova zvakare mutevedzeri wekutanga wemutungamiri wenyika, vati vari kushushukanawo nekushaikwa kwaVaDzamara. VaMnangagwa vati mutemo uchashandiswa zvakadzama pakuranga vakapamba VaDzamara. Mutauriri vemapurisa, Amai Charity Charamba, vanoti vari kuferefeta nyaya iyi. Pamboita runyerekupe rwekuti VaDzamara vange vari mumaoko emapurisa kuHarare Central Police Station. Asi gweta raVaDzamara, VaCharles Kwaramba, vati mapurisa avaudza kuti vachiri mubishi kutsvaga VaDzamara. VaDzamara vakapambwa neMuvhuro muGlen View nevanhu vaive mumotokari yemhando yeIsuzu. No media source currently available 
politics	Dare rePamusoro Soro Rozeya Gakava Pakati paVaChamisa naAmai Khupe	Dare repamusoro-soro reSupreme Court nhasi ranzwa chikumbiro chemutungamiri weMDC, VaNelson Chamisa, chekuti mutongo wakaturwa nedare repamusoro reHigh Court wekuti kusarudzwa kwavo semutungamiri webato ravo hakuna kufambiswa zvakanaka usendekwe parutivi. Vachisvitsa chikumbiro chavo kudare, gweta raVaChamisa, Advocate Thabani Mpofu, vati mutongo wedare reHigh Court unofanira kusendekwa parutivi vachiti harisi basa rematare kusarudzira bato rezvematongerwo enyika hutungamiri. VaMpofu vaudza dare kuti komiti yepamusoro-soro muMDC pakati pemakongiresi yeNational Council yakatora danho rekugadza VaChamisa semutungamiri weMDC zvichitevera kufa kwavaimbova mutungamiri weMDC, VaMorgan Tsvangirai. VaMpofu vati komiti iyi ndiyo ine masimba ekuita izvi ndokusaka zvakaitwa uye vati VaChamisa naVaElias Mudzuri vakagadzwa naVaTsvangirai sevatevedzeri kunyangwe zvazvo paiva naMuzvare Thokozani Khupe zvichiitwa VaTsvangirai vachishandisa masimba avaive nawo ari mubumbiro reMDC. Zvataurwa naVaMpofu zvatsinhirwa nemunyori anoona nezvesarudzo muMDC yaVaChamisa, VaJacob Mafume, avo vanga vari mudare. Gweta riri kumiririra Muzvare Khupe panyaya iyi, VaLovemore Madhuku, vaudzawo dare kuti pasi pebumbiro remitemo reMDC hazvikwanisike kuti pave nevatevedzeri vemutungamiri webato vaviri kana vatatu sezvo vachiti bumbiro iri riri pachena kuti panofanira kunge paine mutevedzeri wemutungamiri webato mumwechete. VaMadhuku vati Muzvare Khupe ndivo vaifanira kufanobata chigaro chemutungamiri weMDC pakamirirwa kuitwa kongiresi yechimbichimbi yekutsvaga mutungamiri webato zvichitevera kufa kwakaita VaTsvangirai. VaMadhuku vaenderera mberi vachiti kudomwa kwaVaChamisa naVaMudzuri kuti vave vatevedzeri vaVaTsvangirai kwaive kunze kwemutemo. Vaenderera mberi kudaidzirwa kwaitwa musangano weNational Council wakagadza VaChamisa semutungamiri webato kwaiva kunze kwemutemo sezvo vachiti bumbiro reMDC riri pachena kuti misangano yechimbichimbi yekomiti iyi inokwanisa kushevedzerwa nemutungamiri webato chete kana mutevedzeri wake. Zvichakadai, dare reSupreme Court iro range riine vatongi vatatu vanoti VaPaddington Garwe, Amai Antonia Guvava naVaBharat Patel, rati richazotura mutongo waro muzuva rarisina kutara. Nyaya iyi isati yapinda mudare, mapurisa anorwisa mhirizhonga ayo anga akapakatira zvombo arambidza vatsigiri veMDC vanga vauya kuzonzwa nyaya iyi kupinda mudare ndokuvadzinga pamatare apa izvo zvashorwa nemumwe wevatevedzeri vaVaChamisa, Amai Lynette Karenyi Kore. Nyaya iyi yakaunzwa kumatare neimwe nhengo yeMDC yekuGokwe, VaElias Mashavira, avo vaiti VaChamisa havana kusarudzwa kuti vatungamire bato zviri pachena izvo zvakatambirwa nedare High Court. Asi VaChamisa vakazokwidza nyaya iyi kudare reSuupreme Court vachiti mutongo wedare reHigh Court unofanira kusendekwa parutivi. No media source currently available 
politics	Dare Rinopa Mutongo Unoti Vechidiki Vakatora Muzinda weMorgan Tsvangirai House neSvondo Vabviswe	Dare ramejasitiriti muHarare rakatura neChipiri mutongo wekuti bato reMDC-T iri kufanotungamirwa naMuzvare Thokozani Khupe ribvise vechidiki vanonzi ndivo vakabvuta muzinda weMorgan Richard Tsvangirai House uri muHarare neSvondo vachiti vanobuda chete mumuzinda uyu kana vakuru vemapato eMDC-T neMDC Alliance iri kutungamirwa naVaNelson Chamisa vatauarirana kuti vashande pamwechete zvakare. Vechidiki ava vanoti vari kutevera mutongo wedare reSupreme Court wekuti vaive nezvigaro muna 2014 vafambise mabasa muMDC-T, vachiti ndivo vaive pazvigaro gore iri. Bato reMDC-T pamwe nemunyori mukuru waro, VaDouglas Mwonzora, vakakwira dare neMuvhuro vachikwirira bato reMDC Alliance, VaChamisa, VaPaul Gorekore, VaHappymore Chidziva, VaDenford Ngadziore pamwe nemukuru wemapurisa mudunhu reHarare. MDC-T yakatora muzinda uyu kubva kuMDC Alliance muna Chikunguru ichibatsirwa nemapurisa. Mutongi wedare akati vashanu vekutanga vakakwirirwa dare vanofanirwa kudzosera muzinda uyu kuMDC-T, uye vaburitse muhutapwa vanhu vanonzi vakavharirwa mumuzinda uyu. Tabata VaMwonzora kuti tinzwe divi rebato ravo panyaya iyi. No media source currently available Asi mutevedzeri wemutauriri weMDC Alliance, VaClifford Hlatywayo, vanoti vakatoshamiswa nekuona mutongo uyu uchiisawo bato ravo pamwe nemutungamiri wavo VaChamisa mukati sezvo vasineyi nechekuita nezviri kuita pamuzinda weMorgan Richard Tsvangirai House. VaHlatywayo vanoti vakangonzwawo kuti muzinda uyu wakatorwa nevechidi vaiti ndivo vaive pazvigaro muna 2014 pakaitwa kongiresi yebato iri. No media source currently available   
politics	Vagari vemuMasvingo Vopomera Mauto neMapurisa Mhosva yeKutyora Kodzero dzeVanhu	Vamiriri vemapato anopikisa vari kupomera mapurisa nemauto mhosva yekutyora kodzero dzevanhu. Mashoko aya akabuda pamusangano wakakokerwa neNational Transitional Justice Working Group, musi weChishanu paMasvingo Civic Center. Vemasangano akazvimirira vakati mapazi ehurumende ari kutadza basa raanofanira kuita rekuchengetedza runyararo nenyaya yekuti vari kutsigira nekushandiswa nemusangano weZanu PF. Vanokokera mabasa musangano reNational Transitional Justice Working Group VaDzikamai Bere vanoti chinangwa chavo ndechekuunza kupodzwa kwemaronda munyika uye kugadzirira kudzokazve National Peace and Reconciliation Commission iyo yakambomiswa nehurumende ichida kukwenenzverwa. Mutauriri we MDCT muMasvingo VaSimon Mupindu ndemumwe wevanhu vakashoropodza mapazi ehurumende. “Mapazi edu senyika ari kurasika zvakanyanya nenyaya yekuti vanofamba nebato rinotonga pane kuti vaite basa vakazvimirira. Havachagoni kuchengetedza runyararo kuvanhu vavanofanira kuchengetedza saka vari kukanganisa bumbiro remutemo.” Mapazi akanyanya kushorwa anoti, mapurisa, masoja, vasori pamwe chete ne madzishe ayo ari kupomerwa mhosva nyekutyora bumbiro remutemo. Muzvare Hilda Sibanda, mutungamiriri weRenewal Democrats of Zimbabwe vanoti mapurisa eZRP ari pamberi pakukonzera mhirizhonga. “Isu semusangano tinoona sekuti ndiwo anotonyanyokuwedzera mhirizhonga semufananidzo we mapurisa kuNorton aitorova vanhu vari kudivi rerimwe bato iro riri kutonga.” VaJefreson Chitando veZimbabwe People First vakashoropodza mauto vachiti vari kushungurudza vanhu. “Tinoona kuti bumbiro renyika riri kubvorongwa ne masoja ayo ari kufamba achishungurudza vanhu uye varikufamba vachimanikidza vanhu kuti vavhotere musangano we Zanu PF saka isu toona sekuti ndizvo zvakashata.” Vanoongorora zvematongerwe enyika Dr Takavafira Zhou avo vanotungamirawo sangano rePTUZ vakataurawo pamusangano uyu vakati mamwe mapazi ehurumende ari kukundikana ndee matare edzimhosva pamwe nemadzishe. “Vematare kana vaita basa ravo vapa kutonga kwavo vanoshoropodzwa saka vamwe vakutotsigira bato apowo madzishe kumaruzevha vanogova chikafu vachinyima avo vekumapato anopikisa saka izvi zvinoda kudzivirirwa kuti mapazi akadai akurudzire runyararo munyika.” Asi vaimirira Zanu PF pamusangano uyu, VaDaniel Shumba vanova nhengo yeparamende ye Masvingo Urban, vakaramba kuti musangano we Zanu PF unoshandisa mapazi ehurumende kunkonzera mhirizhonga. “Toda kugadzira kuti dai ruzhinji rwevanhu munyika rwaziva chokwadi pane kungoita ruzha pasina ruzivo, mapazi aya anofanira kutsigirwa nehurumende kana yadaro inokanganiswa nevekunze kwenyika vanoda kubvisa hurumende pachigaro chekutonga.” Asi vemasangano akazvimiririra vanoti vatungamiriri ve mauto, mapurisa pamwe nemadzishe vanogara vachitaura kuti vanotsigira mutungamiriri we Zanu PF VaRobert Mugabe nokudaro izvi zvinoita kuti vazotumwa kuita zvakaipa kuvatsigiri vemapato anopikisa. Vakatizve mhirizhonga iri kuitika munyika ichikonzerwa nemapurisa nemauto inoratidza kuti sarudzo dzekusarudza mutungamiriri wenyika muna 2018 dzinogona kuona mhirizhonga yakawanda nekudeuka kweropa. Hatina kukwanisa kubata mutauriri wemapurisa Senior Assistant Commissioner Charity Charamba kanawo vatauriri vemauto.  
politics	Mutungamiri weNyika VaMnangagwa Vonanga kuMaputo kuMusangano weSADC Troika	Mutungamiri wenyika, VaEmmerson Mnangagwa vari kutarisirwa kusimuka vakananga kuMaputo kumusangano weSADC Double Troika, uyo uri kutarisirwa kuzeya dambudziko rekusagadzikana kwakatarisana nedunhu rekuchamhembe kweAfrica pamwe nehondo iri mudunhu reCabo Delgado muMozambique. Nhepfenyuro yeZBC inoti VaMnangagwa vachatungamira chikwata cheZimbabwe chichange chichinopinda mumusangano uyu. Mozambique ndiyo ine husachigaro hweSADC Troika pari zvino, uye Malawi ndiyo yave kuzotarisirwa kutora chigaro ichi. SADC iri kutarisirwa kutumira mauto kudunhu reCabo Delgabo kuitira kuti abatsire hurumende yeMozambique kupedza hondo yakakonzerwa nevanopfurikidza mwero, iyo yasiya vanhu vanodarika zviuru mazana matanhhatu vatiza misha yavo. Vanoongorora zvematongerwo enyika vari mukuru weHuman Rights Watch kuchamhembe kweAfrica, VaDewa mavhinga, vanoti zvakakosha kuti VaMnangagwa vabatane nevamwe vatungamiri venyika dzemuSADC kumusangano uyu, asi vatungamiri ava havafanirwe kukanganwawo kuremekedza kodzero dzevanhu vavo. No media source currently available 
politics	Paramende Yozeya Mutemo weSarudzo weElectoral Amendment Bil	Dare reNational Assembly riri kuzeya mutemo wesarudzo weElectoral Amendment Bill, uye chibvumirano chemapato ezvematongerwo enyika chekuita sarudzo dzakachena dzisina mhirizhonga, cheElectoral Code of Conduct for Political Parties and Candidates and Other Stakeholders chapinzwawo mubhiri iri kuti chive mumutemo wesarudzo. Bhiri iri rakanangana nekuvanduza mitemo yesarudzo kuti nyika ikwanise kuita sarudzo dzakachena. Zvimwe zviri kudiwa nemapato anopikisa kuti mapato aya avewo nechekuita pamwe nekuongorora kudhindwa kwemagwaro ekuvhotesa kana kuti maballot papers. Mapato aya anodawo kuti mitemo yesarudzo usungire mapato kuti ape mukana wakaenzana kuvanhukadzi nevanhurume pazvinzvimbo zvese zvino kwikwidzwa musarudzo. Chibvumirano chemapato chekuita sarudzo dzakachena icho chapinzwa mumitemo yesarudzo, chinorambidza nyaya dzemhirizhonga uye chinosungira kuti vemapato, vemasangano anoshanda akazvimirira, vanokwikwidza musarudzo vapanane mukana pamwe nekuregawo vamwe vachitaura pfungwa dzavo pamwe nekupinda mumisangano pamadiro. Chibvumirano ichi chinosungurirawo kuti vanhu vapihwe mukana wekuzvishambadza uye chinoti vaye vachazenge vachibvisa kana kubvarurwa zvinyorwa zvevamwe kana kuti maposters, varangwe nemutemo. No media source currently available Chibvumirano ichi chinorambidzawo kutenga vavhoti kana kutyityidzira vanhu kuti vavhotere bato rinenge richida munhu. Chinorambidzawo vemapato kuti vataure zvinenge zvabuda musarudzo zvisati zvaziviswa neZimbabwe Electoral Commission. Mukuru wesangano rePlatform for Youth Development, VaClaris Madhuku, vati danho rekuisa chibvumirano chemapato mumutemo wesarudzo chakanaka chose. VaMadhuku vati sezvo wave mutemo vanenge vautyora vacharangwa. Vati kana mutemo mutsva wesarudzo ukatevedzwa, nyika inogona kuita sarudzo dzakachena. Chibvumirano ichi chinosungirawo vemapato ezvematongerwe enyika kurega vatapi venhau vachipinda mumisangano yawo yekutsvaga rutsigiro pamwe nekuvachengetedza. Mukuru weMedia Institute of Southern Africa – Zimbabwe, VaTabani Moyo, vati vanofara nenyaya yekuti vatapi venhau vachengetedzwe pavenenge vachiita basa ravo. VaMoyo vati vatapi venhau vanogara vachishungurudzwa nemapato ezvematongerwo enyika zvikuru munguva yesarudzo uye mutemo unofanira kubuda nezvirango zvakaomarara kune vanoshungurudza vatapi venhau. Dare richiri kuzeya bhiri iri uye rinotarisirwa kuripasisa chero nguva
politics	Boka rePlatform of Concerned Citizens, PCC, Roronga Musangano weKuzeya Mamiriro eZVinhu Munyika	"Vatungamiri vemapato ose ezvematongerwo enyika vari kutarisirwa kusangana nemusi weChina muHarare kumusangano wekuzeya matambudziko ari munyika pamwe nekutsvaga nzira dzingashandiswa kuti paumbwe hurumende ichafanobata matomu, kana kuti National Transitional Authority. Vamwe vari kutarisirwa kupinda musangano uri kukokerwa nePlatform of Concerned Citizens (PCC) uyu vamiriri vemasangano akazvimirira, vadzidzi, vechidiki pamwe nemadzimai. Mumwe wevari kuronga musangano uyu, Doctor Ibbo Mandaza vanoti chinangwa chemusangano wavo ndechekunzwa pfungwa dzevanhu pamusoro mamiriro akaita zvinhu munyika. ""Musangano wacho tadaidzira kuti tione kuti maZimbabweans senyika vanoti chiinenyaya ye crisis yatatarisana nayo senyika yeZimbabwe. Ndo main purpose yedu yemusangano wemusi weChina,"" Doctor Mandaza vanodaro. Vanoti nyaya yekuti ndiani achatora masimba kana VaMugabe vachinge vasiya chigaro iri kunetsa, saka boka ravo riri kuda kudzivirira mhere nekuurayana kuburikidza nekuumbwa kwe National Transitional Authority. ""Inenge iri nguva yekuti makore maviri or 18 months,vanhu vagara pasi vaine National Transitional Authority yevanhu vasiri ma politicians asi vanhu vakanangana nekuti nyika ipore."" Vanoti kusvika pari zvino vatungamiri vemapato ezvematongerwo enyika vazivisa kuti vachange vari pamusangano uyu vanosanganisira VaTendai Biti vePeople’s Democtratic Party, VaDumiso Dumiso Dabengwa vebato reZapu pamwe naVaSimba Makoni veMavambo/Kusile/Dawn. Asi Doctor Mandaza vanoti havasati vanzwa kubva kumapato anoti MDC T yaVaMorgan Tsvangirai, Zimbabwe People First yaAmai Joice Mujuru, pamwe neZanu PF inotungamirirwa naVaRobert Mugabe. Asi mutauriri weMDC-T VaObert Gutu vaudza Studio 7 kuti bato ravo harisi kukwanisa kuve pamusangano uyu sezvo pari zvino riri kumbonangana nekurwisa kuti mitemo ine chekuita nesarudzo ivandudzwe riri pasi pemubatanidzwa weNERA. Ukuwo mutauriri weZimbabwe People First, VaJealousy Mawarire vatiwo mutungamiri webato ravo Amai Mujuru havakwanisi kunge vari pamusangano uyu nemusi weChina sezvo vachisimuka kuenda kuSouth Africa zuva iroro kumusangano wavari kuronga kuita neMugovera. Hatina kukwanisa kunzwa kudivi reZanu PF kana VaMugabe vachabudirira kunge varipo pamusangano uyu. No media source currently available  "
politics	Paramende Inoti VaChiwenga Havana Simba reKumisa Sarudzo	Danho rehurumende rekumbomisa kuitwa kwesarudzo dzemaby-elections riri kukonzera mutauro wakanyanya munyika komiti yeparamende inoona nezvemitemo uye vesangano reZimbabwe Human Rights Commission kana kuti ZHRC vachibatana nemamwe masangano vachikurudzira hurumende kuti ione kuti sarudzo idzi dzaitwa sezviri kuitwa kune dzimwe nyika dzakaita seMalawi neTanzania. Mutevedzeri wemutungamiri wenyika VaConstantino Chiwenga vanovazve gurukota rezvehutano vakadzika mutemo wechimbi chimbi wekumisa kuitwa kwesarudzo kana kuti Statutory Instrument, ( SI 225A /2020 of the Public Health COVID-19 prevention, Containment and Treatment) (Amendment) Regulations 2020, No. 4.). Asi paramende inoti uku kutyora bumbiro remitemo. ZHRC inoti kudzingwa kwemakanzura nenhengo dzeparamende kuri kusiya vanhu vakawanda vasina anovamiririra zvopa kuti vasawane zvavanotarisira kuhurumende nemakanzuru. Mutungamiri wenyika VaEmmerson Mnangagwa, VaChiwenga neZimbabwe Electoral Commission vakatoendeswa kumatare nevari kuda kukwikwidza musarudzo idzi nemamwe masangano vachinzi vari kutyora mutemo nekusaita sarudzo idzi. VaChiwenga vakati sarudzo dzamiswa nenyaya yekutyira kupararira kweCovid-19. Sachigaro weZEC Amai Priscilla Chigumba vaudza Studio 7 kuti havachakwanise kutaura sezvo nyaya yave kumatare. Mutauriri webato reNCA VaMaddock Chivasa vati vanotambira danho rekumiswa kwesarudzo. Asi mutevedzeri wemutauriri weMDC Alliance VaClifford Hlatywayo vati uku kutyora mutemo. No media source currently available   
politics	VaCharamba Vonyomba Vamwe muZanu PF Vari Kurwira Chigaro chaVaMugabe	Kunetsana uku kwakabuda zvekare neChina apo gurukota rezvedzidzo yepamusoro soro , VaJonathan Moyo, vakakandirana makobvu nematete nemunyori mubazi rezvekuburitswa kwemashoko, VaGeorge Charamba. Makakatanwa, kukandirana makobvu nematete, uye kunyombana kuri kuenderera mberi muZanu PF apo mutungamiri wenyika, VaRobert Mugabe, vari kumusangano weAfrican Union uri kuitirwa kuEthiopia. Mubato iri munonzi mune kunetsana pakati pechikwata chinonzi chiri kutsigira mumwe mutevedzeri wemutungamiri wenyika, VaEmmerson Mnangangwa, nechimwe chinonzi Generation 40 icho chinonzi chine nhengo dzakaita saAmai Grace Mugabe, gurukota rezvematunhu, VaSaviour Kasukuwere, pamwe nemuzukuru waVaMugabe, Va Patrick Zhuwawo, vanova gurukota rezvevechidiki. No media source currently available VaMugabe vakanzi havo neZanu-PF ndivo vachamirira bato muna 2018 asi nyaya yekuti vari kusvitsa makore makumi mapfumbamwe nemaviri iri kupa kuti vanhu varwire chigaro chavo. Kunetsana uku kwakabuda zvekare neChina apo gurukota rezvedzidzo yepamusoro soro , VaJonathan Moyo, vakakandirana makobvu nematete nemunyori mubazi rezvekuburitswa kwemashoko, VaGeorge Charamba. VaCharamba vakaita hurukuro nenhenpfenyuro yeZiFM vachirova havo imbwa vakaviga mupini vachiti pane vamwe muZanuPF vanoshandisa dande mutande retwitter kurwa hondo yekuda kutsiva VaMugabe vachinyomba vamwe. VaMoyo havana kutora nguva vakabva vaenda patwiter vachinyomba VaCharamba vachiti VaCharamba vainge voshandisa hofisi yavo zvisizvo vachitsigira chimwe chikwata chezvematongerwo enyika mubato reZanu-PF Asi mutauriri weZanu PF, VaSimon Khaya Moyo, vati havana zvakawanda zvekutaura sezvo dare ravo repolitburo risati ragara, uye vakati havaone havo vachidaidzira musangano wekuzeya nyaya iyi kunze kwekunge mumwe munhu aikwidza kuvakuru vebato. VaKhaya Moyo vanoti vangatotaure havo nezvechirongwa chehurumende chekugadzirisa hupfumi che ZimAsset pane kutaura nezvenyaya yekunetsana mubato ravo panyaya yekuti ndiyani achatsiva VaMugabe kana vachinge vasiya chigaro. Nyanzvi inoongorora nyaya dzezvematongerwo enyika vari mubhodhi resangano reZimbabwe Democracy Institute, Muzvare Gladys Hlatywayo, zvinhu zvanyanyisa kuita manyama amire nerongo muZanu-PF.
politics	Bato Rinopikisa reCCC Roparura Gwaro Raro Rine Zvarinoti Zvigadziriswe Sarudzo Dzisati Dzaitwa	Bato rinopikisa reCitizens Coalition for Change, CCC rinotungamirirwa naVaNelson Chamisa, nhasi riri kuparura gwaro raro rinonzi PRE-ELECTION PACT ON ELECTORAL REFORMS, kana kuti PREPARE, iro rine zvinhu zvinomwe zvarinoti zvinofanirwa kutanga zvavandudzwa sarudzo dza 2023 dzisati dzaitwa. s Mutauriri weCCC, Muzvare Fadzai Mahere, vanoti mutungamiri webato ravo, VaNelson Chamisa, vakatara gore rino ra 2022 segore rekuti mitemo inobata sarudzo ivandudzwe kuitira kuti sarudzo dza 2023 dzitambirike nemapoka ose achakwikwidza. Muzvare Mahere vanoti zviri mugwaro ravo zvinomwe zvavanoda kuona zvichivandudzwa zvinoti wese mwana weZimbabwe ari kunze kwenyika kana mujeri apiwe kodzero yake yekuvhota sezviri mubumbiro remitemo, gwaro revavhoti riongororwe, chetatu, zvabuda musarudzo zviziviswe paine nguva. Chechina vanoti Zimbabwe Electoral Commission, ZEC, ishandirwe nevanhu vasina kwavakarerekera, kwete kungozara mauto nenhengo dzeZanu PF chete. Chechishanu Muzvare Mahere vanoti bato ravo riri kuda kuti mashandiro emasangano enhau ari pasi pehurumende avandudzwe kuitira kupa mukana kumapato anopikisa. Chechitanhatu vanoti vanhu vanofanirwa kuvhota vakasununguka, uye chechinomwe vachiti vanoda kuti nhengo dzemapato anopikisa dzisangoshungurudzwa misangano yadzo ichivhiringidzwa nekurambidzwa nemapurisa kana nenhengo dzebato riri kutonga. Bato iri rinoti rakoka mapoka ose ane chekuita nesarudzo munyika anosanganisira masangano akazviomirira, venhau, vamiriri veparamende, makanzura, vamiriri vedzimwe nyika pamwe nemapazi ehurumende neZEC kuti vange varipo pakuparurwa kwegwaro ravo iri. No media source currently available 
politics	VaMnangagwa Vanofanira Kutenda Mauto Akavaisa Panyanga	Nyanzvi munyaya dzezvematongerwo enyika dzinoti kunyange hazvo VaEmmerson Mnangangwa vaikodzera kuva mutungamiri webato ravo reZanu PF pamwe nehurumende nekuda kwehukuru hwavo, mukana uyu wakanga wapedzwa kutanga kwemwedzi uno apo vakadzingwa zvese muhurumende nemubato. Nyanzvi idzi dzinoti VaMnangagwa vanofanira kutenda mauto nekuvadzora pamwe nekuvagadza pachigaro chekutungamiri nyika. Pakadzingwa VaMnangagwa, vamwe vakaona sekuti VaMnangagwa vakange vaparara munyaya dzematongerwe enyika. Zvichitevera kudzingwa muhurumende, VaMnangagwa vakambonopotera kuSouth Africa asi vakanyora tsamba vachiti vaizodzoka munyika mukati menguva pfupi kuzotonga, Vanoongorora zvematongerwo enyika zvakare vachidzidzisa pachikoro cheSokusi University, VaTinashe Muzamindo, vanoti izvi zvinoratidza kuti pange pagara paine hurongwa hwekuti VaMnangagwa vatore chigaro chemutungamiri wenyika. Vati kuita kwemauto kunoratidza kuti vanga vakaronga nechakare uye change chasara inguva chete. Vanoongorora zvematongerwo enyika vakazvimirira, VaVivid Gwede, vaudza Studio 7 kuti hazvina kuvashamisa kuti mauto akatsigira VaMnangagwa pakurwisana kwaitika mubato reZanu PF. Vati chikwata cheG40 change chisina vanhu vakaenda kuhondo vanga vari pamusoro, nekudaro mauto akaita zvaakataura kare kuti haazotsigira munhu asina kuenda kuhondo kuti atonge Zimbabwe. VaGwede vanoti mauto haana kufara nekudzingwa kwaVaMnangagwa uye zvange zvave pachena kuti Amai Grace Mugabe, kana mumwe wavo muchikwata cheG40, ndiye atozotungamira nyika sezvo VaMugabe vakwegura. Vati izvi ndizvo zvakazoita kuti mauto atange Operation Restore Legacy apo akasunga nhengo dzechikwata cheG40 pamwe nekubvisa VaMugabe pachigaro. Ukuwo bato rakabva radzora VaMnangagwa ndokuvadoma semutungamiri waro pamwe nemutungamiri wenyika. Asi VaGwede naVaMuzamindo vanoti kunyange hazvo veruzhinji vari kufara nekuenda kwaVaMugabe, vanofanira kuziva kuti mauto anogona kutadza kutambiraa zvinenge zvabuda musarudzo kana pakakunda munhu asina kurwa muhondo sekutaura kwawo. VaGwede vanoti zvakakosha kuti vatungamiri venyika vabviswe nesarudzo. Muna 2008, bato reMDC inotungamirwa naVaMorgan Tsvangirai rakakunda musarudzo dzeparamende nemutungamiriri wenyika asi mauto akaramba kuti VaMugabe vabve pachigaro izvo zvakazoita kuti paumbwe hurumende yemubatanidzwa. Vakawanda vanoti vanotyira kuti mauto achapindira zvakare musarudzo kana VaMnangagwa nebato ravo vakakundwa gore rinouya. No media source currently available 
politics	Masimba eParamende eKutonga Nhengo Dzayo Ovandudzwa	Hurongwa hwekuwandudza mitemo yenyika kuti ifambirane nebumbiro idzva remitemo hunonzi hwuri kuratidza kufamba negwara zvichitevera kugazetwa kwebhiri reGeneral Laws Amendment Bill svondo rapera. Bhiri iri rinonzi riri kuda kuti mitemo ingangosvika zana nemakumi mashanu, kusanganisira mutemo uchatapudza masimba edare reparamende mukuranga kwaro nhengo dzinenge dzatsautsira, ivandudzwe. Bhiri iri rinonzi riri kuda kuti paramende itorerwe masimba ekuendesa kujeri munhu anenge atsautsira, asi kuti abhadhariswe faindi, kana kuti pane dzimwe mhosva, paramende itsvage rubatsiro rwehofisi yemuchuchisi mukuru wenyika, kwete kuti iyo paramende itonge nhengo iyi. Mukokeri wenhengo dzeMDC T mudare reparamende, VaInnocent Gonese, vanoti kunyange hazvo vasati vaona bhiri iri, vanotsigira pfungwa yekuti matare edzimhosva atore iwo masimba ekuranga nhengo dzinenge dzatsautsira, kwete kuti vadare varangane pachavo. VaGonese vanoti dzimwe nguva vadare muparamende vanotonga mhosva vachitarisa kuti munhu abuda mumba maani kana kuti ane ruvara rwakadii. Nyaya inouya mupfungwa dzevakawanda ndeye vaive mumiriri weChimanimani mudare iri, VaRoy Bennett veMDC-T, avo vakakandwa mujeri mugore ra 2005 vachipomerwa mhosva yekurova vaive gurukota rezvemitemo panguvayo, VaPatrick Chinamasa. Paramende yakakanda VaBennett mujeri kwegore rose, danho rakaonekwa nevakawanda senzira yekupfidzisa vanopikisana nebato reZanu PF. Asi VaGonese vanoti zvanga zvatora nguva yakanyanya kureba pasati pabatanidzwa mitemo iyi, vachiti izvi zvaifanirwa kunge zvakaitika kare pakangotambirwa bumbiro remitemo idzva. Bhiri iri rave kutarisirwa kuverengwa muparamende kekutanga risati razeyiwa nekomiti yeparamende inoona nezvemitemo. No media source currently available 
politics	Munyori Mukuru weUnited Nations Okurudzira Kupera kweHondo muUkraine	Munyori mukuru weUnited Nations VaAntonio Guterres vaita musangano nemutungamiri wenyika yeUkraine VaVolodymyr Zelenskyy muguta guru renyika iyi reKyiv vakati kurwiswa kwenyika iyi neRussia kuri kupa kuti vanhuwo zvavo varasikirwe nehupenyu. VaGuterres vashanyira nzvimbo dzakaita seBorodianka, Irpin neBucha uko kwakawanikwa mitumba yevanhu vakaurayiwa pakabuda mauto eRussia munzvimbo idzi. Izvi zvakapa kuti vakawanda vati idzi dzitorwe semhosva dzehondo dzinofanira kuongororwa. VaGuterres vakurudzira Russia kuti ishande neInternational Criminal Court mukuongorororwa kwenyaya iyi. Vatiwo vari kuda kuti vanhu vemuUkraine vapihwe chikafu zvinova zvavati vakataurawo nemutungamiri wenyika yeRussia VaVladimir Putin. Mutungamiri wenyika yeAmerica VaJoe Biden vanotiwo vaendesa kuCongress chikumbiro chekuti vakwanise kutumira zvimwe zvombo nerubatsiro kuUkraine. Vanoongogora nyaya dzezvehupfumi VaMasimba Kuchera vanoti hondo iyi iri kukukonzera matambudziko makukutu kunyika dzakaita seZimbabwe dzi sezvo kunyika iyi kuchitengwa gorosi, chibage nemafuta ekufambisa dzimotokari. No media source currently available 
politics	VaZelenskyy Voshanyira America Nhasi	"Mutungamiri wenyika yeUkraine VaVolodymyr Zelenskyy vari kutarisirwa kushanyira America nhasi vachiita musangano nemutungamiri wenyika iyi VaJoe Biden. VaZelenskyy vari kutarisirwawo kutaura pamberi pematare eSenate neHouse of Representatives akabatana. Aka ndekekutanga Zelenskyy vachibuda munyika mavo kubva muna Kukadzi pakatanga kurwiswa nyika yavo neRussia. VaZelenskyy vanyora padandemutande ravo reTwitter kuti vari munzira kuenda kuWashington DC. Mumwe mukuru muhurumende yeAmerica ati VaZelenskyy vakakokwa naVaBiden kuti vaite musangano navo, nezvipangamazano zvavo munyaya dzekudzivirirwa kwenyika uye dare remakurukota. Nemusi weChipiri vasati vasimuka kuuya kuAmerica, Zelenskyy vakaenda kuBakhmut iko kunzoni kune kurwisana kunotyisa pakati pemauto avo neRussia. Vakuru muhurumende yeAmerica vanoti VaBiden vari kutarisirwa kuzivisa kuti vachapa Ukraine zvombo zvekuzvidzivirira nemuchadenga kana kuti ""Patriot missile batteries."" Mutauriri wehurumende yeRussia VaDmitry Peskov vaudza vatori venhau muRussia kuti kupa Ukraine zvombo iyi kuchapa kuti kupedza hondo kunetse."
politics	Dare reHigh Court Rinobvuma Chikumbiro chevana vaMushakabvu Mugabe Chekuti Vapikise Kufukunyurwa kweMutumbi Wavo	Dare repamusoro reHigh Court nemusi weChina rakabvuma chikumbiro chevana vevaimbove mutungamiri wenyika mushakabvu VaRobert Mugabe chekuti vapikise mutongo wekuti mutumbi wababa vavo ufukunyurwe unovigwa kunovigwa magamba enyika kuHeroes Acre. Vachipa mutongo wavo kuburikidza negwaro, vatongi vedare repamusoro vanoti Justice Fatima Maxwell naJustice Amy Tsanga vakawirirana kuti vana vaVaMugabe vanoti Bona Mutsahuni Mugabe, Tinotenda Robert Mugabe Jnr. naBellarmine Chatunga vane kodzero pamutemo kupikisa mutongo waMambo Zvimba wekuti mutumbi wababa vavo ufukunyurwe kwavakavigwa kumusha kwavo kwaZvimba kuti vanovigwa kumarinda anovigwa magamba kuHeroes Acre kuHarare. Vana vaVaMugabe vainge vapikisa mutongo waMambo Zvimba kudare ramejasitiriti muChinhoyi asi mutongi Amai Ruth Moyo vainge varasa chikumbiro ichi vachiti vana ava havakwanise kupikisa mutongo waMambo Zvimba sezvo vainge vasiri ivo vainge vaendeswa kudare raMambo asi Amai vavo Grace Mugabe. Asi dare repamusoro iri rakati vana ava vane kodzero yakazara. Rimwe remagweta evana vaVaMugabe, VaFungai Chimwamurombe vaudza Studio 7 kuti mutongo uyu unopa vana ava kodzero yekupikisa mutongo waMambo. VaChimwamurombe vati vave kutonyorera Mejasitiri Moyo nezvemutongo wedare repamusoro uyu kuti vavape zuva richanzwikwa nyaya iyi. Mutauriri wemhuri yekwaMugabe ari muzukuru waVaMugabe, VaLeo Mugabe, vaudza Studio 7 kuti vanga vasati vapirwa nezvemutongo uyu. Studio 7 yakundikana kubata Mambo Zvimba kuti tinzwewo divi ravo pamutongo uyu sezvo nharembozha yavo yanga isingadairwi. Nyaya yenzvimbo yekuvigwa kwaVaMugabe yakanetsa kubva pavakafa makore maviri apera kusvika nhasi. Vamwe vanoti dai varega mutumbi wevaive mutungamiri wenyika ava wazorora murugare.
politics	VaBiden Vanokunda VaTrump Musarudzo yeMutungamiri weAmerica	Vaimbove mutevedzeri wemutungamiri weAmerica, VaJoe Biden, vakunda musarudzo yemutungamiri weAmerica zvichitevera kukunda kwavaita mudunhu rePennsylvania.  VaBiden, avo vane makore makumi manomwe nemasere ekuberekwa, vatora zvigaro zvose makumi maviri zve electoral college zvemudunhu rePennsylvania ndokuita zvigaro zvinodarika mazana maviri nemakumi manomwe vachidarika zvigaro zvinodiwa kuti munhu adomwe semunhu akakunda musarudzo yemutungamiri wenyika. VaBiden vakunda mutungamiri weAmerica pari zvino, VaDonald Trump, avo vakabuda pachena kuti vari kupikisa mumatare maverengerwo akaitwa mavhoti mumamwe matunhu emuAmerica.  VaBiden vachaitwa mutungamiri weAmerica wechimakumi mana nematanhatu apo vachagadzwa zviri pamutemo muna Ndira gore rinouya. Kukunda kwaVaBiden kunoreva kuti mutevedzeri wavo, Amai Kamala Harris, vari kupinda munhoroondo yekuva mudzimai wekutanga, uye ari mutema, kuva mutevedzeri wemutungamiri wenyika munhoroondo yeAmerica yemakore mazana maviri nemakumi mana nemana.  VaBiden vakashanda vari mutevedzeri waVaBarack Obama kubva muna 2009 kusvika muna Ndira 2017, apo pakatoreswa VaTrump mhiko yekuva mutungamiri wenyika mushure mekukunda Amai Hilary Clinton musarudzo yakaitwa muna Mbudzi 2016. VaBiden vakashandawo senhengo yedare Senate kwemakore makumi matatu nematanhatu. Imwe nyanzvi munyaya dzematongerwo enyika uye vari mudzidzisi paDeVry University kuOhio, Professor Elliot Masocha, vanoti zvanga zviri pachena kuti VaBiden vachakunda musarudzo iyi. Asi VaMasocha vanoti VaBiden vane mutoro mukuru wekugadzirisa zvinhu munyika pamwe nekunze kwenyika zvavati zvakavhiringwa naVaTrump. No media source currently available 
politics	Hurumende Inonzi Inogona Kuendeswa kuMatare neKuroverera VaMaingehama naVaMadzokere Mhosva Yavasina Kupara	Gweta rinorwira kodzero dzevanhu Amai Beatrice Mtetwa avo rakamirirawo nhengo dzeMDC dzakatongerwa kugara mujeri kwemakore makumi maviri VaLast Maingehama naVaTungamirai Madzokere vanoti neMuvhuro vachataura nevatori venhau kuti votora matanho api kuhurumende nekuvakanda mujeri kwemakore vasina mhosva. Amai Mtetwa vaudza Studio 7 kuti nyaya yekuti vaende kumatare iri kuna VaMaingehama naVaMadzokere asi vanoti pane mukana mukuru wekuti vachada kuripwa. Vaviri ava vange chipomerwa mhosva yekuponda mupurisa VaPetros Mutedza paGlen View 3 Shopping Centre muna 2011. VaMaingehama, VaMadzokere naMuzvare Yvonne Musarurwa vakazobatwa nemhosva yekuponda nemutongi wedare repamusoro VaChinembiri Bhunu muna 2016 ndokuendeswa kujeri reChikurubi. Asi mutongi wedare repamusoro soro Amai Rita Makarau vakati vaviri ava havana mhosva zvakapa kuti vabve vaburitswa muhusungwa. Muzvare Musarurwa vakaburitswa muhusungwa muna 2018 mushure mekupihwa ruregerero nemutungamiri wenyika pakaburitswa vamwe vasungwa. Asi mumwe ainge anziwo ane mhosva Muzvare Rebecca Mafukeni akashaya ari mutirongo akamirira kutongwa. Vana ava vaive pachikwata chevechidiki veMDC makumi maviri nevapfumbamwe vakasungwa muna 2011 vachipomerwa mhosva yekutema nematombo inspector Mutedza vachibva vashaya. Vazhinji vainge vasungwa ava vakabva vasungunurwa vachinzi Havana mhosva. Gurukota rezvemukati menyika VaKazembe Kazembe vari kugara vachiendeswa kumatare nemhosva dzekutyorwa kunenge kwaitwa mutemo nemapurisa. Mwedzi wapera VaKazembe vakapotsa vakandwa mujeri mushure mekunonoka kubhadhara mari inodarika zviuru zana gumi nemakumi pfumbamwe nemapfumbamwe nemazana mashanu kana kuti RTGS 199, 500 kuna VaSimon Mandoza mumwe mudzidzi wekuGweru vainge varohwa nemapurisa muHarare vakangozvimirira havo. Hatina kukwanisa kunzwa kubva kuna VaKazembe negurukota rezvemitemo vaZiyambi Ziyambi sezvo vange vasati vapindura mibvunzo yatavatumira tisati taenda pamhepo. Asi VaKumbirai Mafunda mutauriri weZimbabwe Lawyers for Human Rights sangano rakashanda naAmai Mtetwa naVaCharles Kwaramba panyaya yenhengo dzeMDC idzi vanotiwo pane mangwana vanotarisira kuti VaMaingehama naVaMadzokere vajekesere vatori venhau matanho avari kuronga kutora. No media source currently available 
politics	Hurumende Yoramba Kuti VaNgarivhume Vabuditswe Mujeri reChikurubi Umo Vonyimwa Chikafu	Mutongi wedare ramejastiriti muHarare VaTrynos Utahwashe vave kutarisirwa nemusi weChishanu kuti vape mutongo wavo wekuti mutungamiri webato rinopikisa retransform Zimbabwe VaJacob Ngarivhume vapihwe mukana wekubvisa mari yechibatiso here kana kuti kwete. Nyaya yaVaNgarivhume yange iri mudare zvekare nhasi gweta ravo VaMoses Nkomo vachikumbira kuti vaburitswe mujeri reChikurubi Maximum Prison sezvo kuratidzira kwavanonzi vaironga musi wa 31 Chikunguru kwakadarika pasina kana mhirizhonga. Dare iri nerepamuso akambormba kupa VaNgarivhume mukana wekubvisa mari yechibatiso asi VaNkomo vakumbira kuti vabviswe madhora zviuru zvishanu semari yechibatiso pamwe nekuti vagare kumba kwavo kuWaterfalls kwavakasungirwa uye kuti vaende kunozviratidza kamwechete pasvondo kumapurisa. Asi muchuchusi wehurumende VaMichael Reza vapikisa kupiwa mukana wekubhadhara mari yechibatiso uku vachiti kunyangwe hazvo musi wa31 Chikunguru wakapfuura pane boka rakaumbwa rinonzi July 31 Movement ravanoti rinogona kuda kuramba richikurudzira kuti mutungamiriri wenyika VaEmmerson Mnangagwa vabviswe pachigaro. VaNkomo vaudza vatori venhau kuti mutongo uchapihwa svondo rino. Vatiwo zvisinei nemutongo wakapiwa nedare svondo rapera wekuti VaNgarivhume vawaniswe zvekudya pamwe nekushanyirwa vari kujeri reChikurubi, izvi hazvisi kuitwa vachiti vekujeri vakati vaNgarivhume ngavaite zvekudya zvekutenga pamadandemutande izvo vati zvinoda mari yakawanda. Rimwe gweta rinorwira kodzero dzevanhu VaMarufu Mandevere vati hazvina kunaka kuti vemajere vasatevedzere zvinenge zvataurwa nedare vachiti kuzvidza dare. VaNgarivhume vakasungwa mwedzi wapera pamwe nemutori wenhau VaHopewell Chin’ono vachipomerwa mhosva yekukurudzira veruzhinji kuratidzira. Asi vaviri ava vanoti kuratidzira ikodzero iri mubumbiro remitemo.
politics	MDC Alliance Yoronga Kusarudza Mutevedzeri waMeya weChitungwiza	Bato reMDC Alliance rinoti richaenderera mberi nekusarudza mutevedzeri wameya weChitungwiza richiti kudomwa kwemutevedzeri wameya kwakaitwa negurukota rematunhu, VaJuly Moyo, hakusi pamutemo. VaMoyo vakadoma nhengo yeZanu PF, VaKiven Mutimbanyoka, semutevedzeri wameya kutanga kwesvondo rino uye meya veChitungwiza, VaLovemore Maiko, vakatozivisa makanzura ese edhorobha iri nezvedanho iri. Asi munyori anoona nezvematunhu muMDC Alliance, VaSesil Zvidzai, vaudza Studio 7 kuti zvakaitwa naVaMoyo zviri kunze kwemutemo vachiti makanzura ndiwo achagara pasi achisarudza mutevedzeri wameya. Asi VaMoyo vakati kanzuru yeChitungwiza yainge yatadza kusarudza mutevedzeri wameya mukati menguva inotarisirwa kuita izvi ndosaka vakadoma VaMutimbanyoka vachishandisa mitemo yenyika inovapa simba rekuita izvi. Mukuru weChitungwiza Residents Trusts, Muzvare Alice Dian Kuvheya, vaudza Studio 7 kuti vakashamiswa nzvikuru nemaitiro aVaMoyo. Asi mukuru wesangano reHarare Metropolitan Residents Forum, VaMarvelous Khumalo, vaudza Studio 7kutikanzuru yeChitungwiza yakatadza kuita basa rayo vachiti ingadai yakasarudza mutevedzeri wameya gore rapfuura zvichitevera kudzingwa kwevaive mutevedzeri wameya nemamwe makanzuru. Kunyange hazvo mutevedzeri wameya akadzingwa basa musi wa4 Mbudzi gore rapfuura, munyori weChitungwiza akazivisa kuti chinzvimbo ichi chakange chisisina munhu musi wa18 Nyamavhuvhu nekudaro kanzuru ine mazuva makumi matatu kubva musi uyu kuti isarudze munhu anotora chnzvimbo izvi. Hatina kukwanisa kutaura naVaMoyo kuti tinzwe divi ravo panyaya iyi. Pari zvino kanzuru yeChitungiwza ine makanzura makumi maviri, gumi nematanhatu eMDC Alliance nemana eZanu PF. No media source currently available 
politics	VaMugabe Votaura paKutoreswa Mhiko kwaVaLungu vekuZambia	Mutungamiri wenyika yeZambia VaEdgar Lungu vakatoreswa mhiko nemusi weChipiri mushure mesarudzo dzakaitwa mwedzi wapera. VaLungu vakatora mhiko kunhandare yeHeroes Stadium muLusaka. Asi vemapato anopikisa vanoti sarudzo idzi dzakabirirwa uye VaLungu vaishandisa mhirizhonga. Valungu vanoti vari kuzorwa mafuta enguruve yavasina kudya. Mutungamiri wenyika VaRobert Mugabe ndevamwe vatungamiri venyika dzemuAfrica vashoma shoma vakange vari kuZambia. VaMugabe ndivo vakataura vakamirira vamwe vatungamiri venyika dzemuAfrica. VaMugabe vati nyika dzine hutongo hwejekerere hadzidi vanhu vanoda kushandisa mhirizhonga kutora masimba. Vakatiwo Zambia yainge yabuda pachena kuti sarudzo ndidzo dzinofanira kushandiswa munyaya dzezvematongerwo enyika. Nyanzvi munyaya dzezvematongerwo enyika kuMulungushi University of Zambia VaShakespeare Hamauswa vanoti mashoko aVaMugabe akatambirwa zvakasiyana muZambia vamwe vachiti vainge vabaya dede nemukanwa asi vamwe vachishora vachiti makudo ndemamwe zvikuru vachitarisa nyaya yemhirizhonga. No media source currently available 
politics	Nyaya yeMureza weNyika Yokonzera Mutauro muDare reParamende	Mureza weZimbabwe wakaunza kunetsana mudare reNational Assembly nemusi weChitatu mushure mekunge vange vakabata chinzvimbo chemutauriri wedare iri Amai MArble Chinomona vakaedza kudzinga mudare nhengo mbiri dzeMDC T idzo dzakapinda mudare dzakasungira mureza. Nhengo idzi VaTrevor Saruwaka, naVaGodfrey Sithole dzakaramba kubuda uye dzakabva dzatanga kutambidza vamwe vadzo mureza uyu izvo zvakaita kuti basa rimbomiswa mudare iri. Mureza wenyika wave kufarirwa pamwe nekupfekwa nevakawanda munyika zvichitevera chirongwa chamufundisi Evan Mawarire cheHash Tag This Flag icho chinokurudzira mutungamiriri wenyika VaRobert Mugabe kuti vaite zvavakavimbisa musarudzo nyika musarudzo dza2013 zvekupa vanhu mabasa, kumisa huori uye kugadzirisa hupfumi. Muchokoto watangwa nenhengo yedare iri yeZanu PF, VaOliver Mandipaka avo vakabvunza kuti sei VaSaruwaka NaVaSithole vainge vakasungira mireza muhuro asi dare iri rakapa mutongo neChipiri wekuti mureza uyu haufaniri kusungirwa mudare. Amai Chinomona vakabva vati nhengo dzeMDC T idzi dzibvise mureza asi vaviri avo vakaramba. Amai Chinomona vakabva vaudza mupurisa wedare iri kana kuti Segeant at Arms kuti vaburitse vaviri ava asi varamba kubva vatanga kutambidza mureza kune vamwe vavo. Mukuru wenhengo dzeMDC T mudare iri VaInnocent Gonese vati kusungira mureza kunoratidza kuti vanhu vari kufarira nyika yavo uye kuburitsa nhengo idzi mudare kunenge kuri kutyora kodzero dzavo. Asi Amai Chinomona vakaramba vakaomesa musoro. Mireza yakazobviswa mushure mekunge Amai Chinomona vati vaizomisa basa nhengo dzeparamende dzange dzichiramba kutevedza mutongo wavo. Zvichakadaro, makurukota ese ehurumende akatadza kuuya kuzopindura mibvunzo muparamende izvo zvakaita kuti nhengo dzeMDC dzipopote nekukumbira dare kuti rirange makurukota aya. VaGonese vakati yatova tsika yemakurukota aya yekusauuya kuparamende vakakurudzira kuti varangwe. Asi Amai Chinomona vati vange vaudzwa kuti makurukota aya ainge ari mumusangano wedare remakurukota nekudaro vatevedzeri vavo ndivo vange vakavamiririra. Mune imwewo nyaya, mutevedzeri wegurukota rezvevashandi, VaTapiwa Matangaidze, vasveveredzwa nenhengo dzeparamende kubva kumapato anopikisa mushure mekunge vataura kuti hurumende ichiri kukwanisa kubhadhara vashandi vayo. Vange vachipindura mubvunzo kubva kuna muzvare Jessie Majome veMDC T wekuti sei hurumende iri kutadza kubhadhara vashandi vayo paine nguva. VaMatangaidze vanoti vanoshamiswa nekuti mapato anopikisa ari kushushikana nemari dzevashandi vehurumende kudarika vashandi vacho pachavo. Asi Muzvare Majome nevamwe vavo vati zvinokonzera kuti vashushikane nekuti vanomirira vashandi ava munzvimbo dzavo. Mwedzi wapfuura hurumende yakatadza kubhadhara vashandi vayo uye vakatozotambira mihoro yemwedzi wapera mwedzi uno. Mwedzi uno, hurumende haisati yabhadhara vashandi uye haisati yataura kuti vachatambira rini. No media source currently available  
politics	Nzvimbo yeRujeko Yoshaikwa muBRV kuMasvingo	Vagari vazhinji vemumusha weRujeko kuMasvingo vanoti havasi kufara nekushaikwa kwenzvimbo yavanofanirwa kunyoresa mumishina yeBiometric Voter Registration, BVR, izvo zviri kuita kuti vatadze kunyoresa. Vagari ava vanoti vari kuenda kunzvimbo dzakatarwa asi vachikundikana kunyoresa sezvo nzvimbo yavanofanirwa kunyoresa isiri kuwanikiwa mumishina yeBVR. Mumwe mugari wemuRujeko, VaZivanai Muzorodzi, vanoti vakatadza kunyoresa kuti vazovhotera muwadhi yavo sezvo yakanga isiri kuwanikwa mumishina, vakazopedzisira vanyoresa kuti vavhotere kumusha kwavo kumaruwa. Vamwewo vakaita sa VaBrighton Ramusi vanoti vari kushamiswa zvikuru kuti sei mumsha wavo weRujeko usiri muBVR uku Zimbabwe Electoral Commission, ZEC, iri kuti yakagadzirira zvakakwana. Vanoona nezvekufambiswa kwebasa kuZEC mudunhu reMasvingo, Amai Getrude Murumbi, avo varamba kurekodhwa mashoko avo,vabvuma kuti kuRujeko kwaita dambudziko uye vatombomisa kunyoresa vanhu veikoko. Vatiwo dambudziko iri riri kugadziriswa nana mazvikokota vavo. Asi vamwe vagari vanoti vave kutyira kuti vangangotadza kuvhota uye ZEC haisi kufambisa mashoko akakwana kuvagari ichivaudza zvinodiwa kuti vanyorese. Nemamiriro akaita zvinhu muRujeko, Muzvare Esther Chimanikire, vanoti vave kutyira kodzero dzevanhu dzekuvhota kuti dzichambunyikidzwa. Zvichakadaro, vamwe vagari vemuMasvingo vanoti vashandi veZEC vari kutora nguva yakareba kunyoresa munhu muwe chete, vachiratidza sekuti havasi kugona basa iri nemazvo kunyange hazvo vakadzidziswa kushandisa michina iyi mitsva. Mumwe mugari wemuMasvingo, VaAnoziva Muguti, vanoti vabudirira kunyoresa nhasiasi havana kufara nenguva yatorwa kuti vapedzerwe. Chirongwa chekunyoresa kuvhota chakaparuwa musi wa 14 Gunyana uye chinopera musi wa 15 Ndira gore rinouya. Asi MDC inotungamirwa naVaMorgan Tsvangirai yakwidza mutungamiri wenyika, VaRobert Mugabe, ZEC, pamwe negurukota rezvemitemo, VaEmmerson Mnangagwa, ichiti VaMugabe havana kutevedza zvinodiwa nemutemo pavakatara mazuva aya. MDC-T inotiwo ZEC haina kugadzirira zvakakwana kuitira kuti iite basa iri nemazvo. Nyaya iyi iri kunzwikwa mudare nemusi weChina. Munhu anotairisirwa kunyoresa anofanirwa kunge aine makore gumi nemasere kana kudarika, aine chitupa kana gwaro rekufambisa, gwaro rinoratidza pavanogara muguta, kana kuri kumaruva, tsamba yasabhuku, kanawo affidavit yakasainwa na Commissioner of Oaths, kanawo magweta nevamwe vanhu vanobvumirwa kuita basa iri. No media source currently available  
politics	ZEC Yotanga Chirongwa Kunyoresa Vanhu Vachavhota Pachishandiswa BVR	Mutungamiri wenyika, VaRobert Mugabe, vatara kuti kutanga svondo rinouya nemusi wa14 Gunyana kusvika musi wa15 Ndira 2018, Zimbabwe Elections Commission, ZEC, inofanira kutanga kuumba gwaro idzva revavhoti kana kuti biometric voters roll. VaMugabe vaita izvi kuburikidza negwaro rezvisiviso zvehurumende kana kuti “government gazette”. Izvi ndizvo zvinofanira kuitwa pasi pemutemo wesarudzo kana kuti Electoral Act, gwaro idzva risati raparurwa. Asi vachitaura neStudio7, sachigaro weZEC, Amai Rita Makarau, vati hazvireve kuti vanobva vatanga kunyoresa vanhu musi wa14 Gunyana sezvo vachiri vakamirira mimwe michina yekunyoresa vanhu. No media source currently available Mukuru wesangano reElection Resource Centre, VaTawanda Chimhini, vati vari kufara nezvaitwa nemutungamiri wenyika sezvo vakagara vayambira ZEC kuti kuda kutanga kunyoresa vanhu pasina kuteverwa mutemo kwaizokonzera mutauro. No media source currently available 
politics	VaMnangagwa Vanorumbidza Muchakabvu Mandela kuMusangano weNelson Mandela Peace Summit	Mutungamiriri wenyika, Va Emerson Mnangagwa, vapinda neMuvhuro mumusangano we Nelson Mandela Peace Summit uyo waitirwa mu New York kumucheto kwemisangano yeUnited Nations Annual General Assembly, UNGA, iri kuitwa muguta iri svondo rino. Vachitaura pamusangano uyu, Va Mnangagwa varumbidza mabasa akaitwa naVaMandela mumazuva avo vachiti pasi rose harikanganwi zvakasiya zvaitwa naVaMandela panyika vachiri vapenyu. Va Mnangagwa vati vanhu havafaniri kungotaura mabasa aVaMandela vasingazadzisi nekuita zvido zvavo. VaMnangagwa vati VaMandela, avo vakava mutungamiri weSouth Africa wechitema wekutanga, munhu akagara mujeri kwemakore akawanda achirwira rusununguko rwemunhu wese wemuSouth Africa. Vamwe vanga vari pamusangano uyu vanosanganisira mutungamiri weSouth Africa, Va Cyrl Rhamaphosa, shirikadzi yaVaMandela, Amai Graca Machel. VaMnangagwa vakasanaganawo nemusi weSvondo nezvizvarwa zve Zimbabwe zvinogara mu America ne kuCanada umo vakataura nezvehurongwa hwehurumende yavo uye kukumbira vana veZimbabwe vari kunze kwenyika kuti vadzoke kumusha kuzobatsira mukusimudzira nyika vazoisawo ruoko mubudiriro nematongerwo enyika ye Zimbabwe. VaMnangagwa vari kutarisirwawo kutaura pamberi pemusangano mukuru uchaitwa nemusi weChitatu. Uyu musangano wekutanga waVaMnangagwa vachitaura semutungamiri wenyika. Kwemakore anodarika makumi matatu nemanomwe, vaive mutungamiri wenyika, VaRobert Mugabe, ndivo vaitaura pamusangano wepagore weUNGA. Nguva zhinji VaMugabe vaitora mukana uyu kunyomba America neBritain nemadzisahwira adzo vachiti nyika idzi dzaipindira mumatongerwo enyika muZimbabwe dziine chinangwa chekuvabvisa pachigaro. Asi VaMugabe vakazobviswa pachigaro nemauto avo, achitungamirwa nemunhu wavakagadza pachigaro chemukuro wemauto ose, VaConstantino Chiwenga, avo vakazoitwa mumwe wevatevedzeri vaVaMnangagwa. No media source currently available   
politics	Chikumbiro chaHopewell Chin'ono Chinoramba Kutambirwa neDare	Dare ramajisitireti rarasa nhasi chikumbiro chemutori wenhau ane mukurumbira munyika, Hopewell Chin’ono, chekuti mhosva yaari kupomerwa iraswe. Dare iri rati mhosva yake achatanga kutongwa musi wa12 kusvika musi 14 Chikunguru. Vachipa mutongo wavo nhasi, mutongi wedare, Amai Vongai Muchuchuti Guwuriro, vati kunyange hazvo nyaya iri kupomerwa Chin’ono isina kujeka, ichajekeswa apo paachatongwa. Rimwe remagweta aChin’ono, VaGift Mtisi, vati dare ichokwadi kuti dare harina kutambira chikumbiro chavo richiti huchapupu hwenyaya huchabuda paichatongwa nyaya iyi. VaMtisi vati vabvumirana nevachuchusi kuti nyaya iyi itongwe muna Chikunguru. Chin’ono, uyo achatongwa achibva kumba kwake mushure mekubhadhara mari yechibatiso, ari kuramba nyaya iyi achiti ikodzero yake semutapi wenhau kufambisa mashoko. Chin’ono anonzi akakurudzira veruzhinji kuratidzira zvine mhirizhonga musi wa31 Chikunguru gore raperaachishandisa dandemutande rake reTwitter. Anonzi akaita izvi pamwe naVaJacob Ngarivhume nevamwe vakaita semumiriri weZengeza West, uye vari mutevedzeri wasachigaro weMDC Alliance, VaJob Sikhala, avo vari kumatarewo nemhosva imwe cheteyo. Mapurisa arambidza zvakare magweta aChin’ono kutaura nevatori venhau pasina chikonzero. Mukuru weMedia Institute of Southern Africa-Zimbabwe, VaTabani Moyo, vaudza Studio7 kuti zvinosuwisa kuti Chin’ono ava kutongwa nekuda kwebasa rake. Zvichakadai, mutori wenhau anoshanda akazvimirira, Jeffrey Moyo, asungwa nemapurisa uye pari zvino ari mumaoko emapurisa paHarare Central Police Station. Moyo ari kubatsirwa nemagweta, Amai Beatrice Mtetwa naVaDougie Coltart, uye VaColart vaudza Studio7 kuti hazvisati zvajeka kuti Moyo asungirwei. Mutauriri wemapurisa, Assistant Commissioner Paul Nyathi, vati tivabate mangwana panyaya iyi. Zvichakadai VaMoyo, vaudza Studio 7 kuti hurumende inofanira kusiya vatapi venhau vachishanda vakasununguka. Pataenda pamhepo Jeffrey Moyo ange achiri kukamba yemapurisa paHarare Central. No media source currently available 
politics	Zimbabwe Yoramba Kuti Yakatumira Mauto kuMozambique Kunorwisa Vanotsigira ISIS	Munyori mukuru mubazi rezvekuburitswa kwemashoko vanick mangwana vari kuramba runyerekupe rwekuti Zimbabwe yakatumira mauto kuMozambique kunorwisa vanopfurikidza mwero vachitsigira chikwata cheIslamic State kana kuti ISIS. Vanopfurikidza mwero ava vari mudunhu reCao Delgado pedyo nemuganhu wenyika yeTanzania. Vanhu vanodarika churu chimwe chete vafa muMozambique nekuda kwehondo iyi. Nemusi weChishanu, mutungamiri wenyika VaEmmerson Mnangagwa vanova sachigaro webazi rezvekudzivirirwa kwenyika dzemuSADC kana kuti SADC Organ on Politics and Defense vakaenda kunoita hurukuro nemutungamiri weMozambique VaFilipe Nyusi nezvekusagadzikana kwenyika iyi. Asi VaMangwana vari kuramba mashoko ekuti Zimbabwe yakatotumira mauto. ​Vanoti kana Zimbabwe ichida kuita izvi mune remangwana inotoita pasi peSADC. No media source currently available Munyori anoona nezvemutemo mubato rinopikisa reMDC VaInnocent Gonese vanova gweta vaudzawo Studio 7 kuti VaMnangagwa havakwanise kuita zano ndega vachitumira mauto kune imwe nyika vasina kusuma dare reparamende uye kana vakaita fungira mumoyo rwendo rwembwa vanofanira kusuma dare iri nechimbichimbi. No media source currently available    
politics	Nyaya yeGukurahundi Yonzwikwa neChina Svondo Rinouya	Dare reHigh Court muBulawayo rati nyaya yechikumbiro chechimbi-chimbi chekuti hurumende imire hurongwa hwekuda kuviga vanhu vakauraiwa panguva yeGukurahundi ichanzwikwa svondo rinouya. Mutongi wedare reHigh Court Justice, Martin Makonese, vati vave kuzonzwa chikumbiro ichi musi weChina svondo rinouya mushure mekunge gweta rehurumende, Rejoice Hove, rakumbira kupiwa nguva yekunyatsogadzirira zvizere. Mumwe murwiri wekodzero dzevanhu, VaCharles Thomas, avo vanoti vakatochwa panguva yeGukurahundi, vachishanda pamwe nesangano reIbhetsu Likazulu, vakaendesa chikumbiro chechimbi-chimbi chekuti hurumende imbomira hurongwa hwairi kuda kuita hwekuviga patsva vanhu vakauraiwa panguva iyi. Muchikumbiro ichi VaThomas, avo vari kumiririrwa negweta VaNqobani Sithole, vakadoma mutumgamiri wenyika VaEmmerson Mnangagwa, gurukota rezvemukati menyika VaKazembe Kazembe, nasachigaro weNational Peace and Reconciliation VaSelo Nare saivo vanhu vane chekuita nenyaya iyi VaSithole vati nyaya iyi ichinzwikwa svondo rinouya sezvo gweta rehurumende rakumbira nguva, izvo zvatambirwa nedare. Amai Jenni Williams avo vanove mutungamiri wemubatanidzwa wemasangano akazvimirira ega, weMatabeleland Collective, varimowo munyaya iyi vakazvimirira pachavo vega sezvo mubatanidzwa wavo uri iwe wakavamba chirongwa chekutaura nemutungamiri wenyika kuti nyaya yeGukurahundi igadziriswe. Pane mutemo wekuti kuviga vanhu patsva vakauraiwa nenzira seyeGukurahundi chinhu chinofanirwa kuitwa hurumende ichitungamidzwa pamberi. Pane vanhu vanopfuura zviuru makumi maviri vakauraiwa panguva yeGukurahundi pakati pemakore a1983 na1987 mumatunhu eMatabeleland neMidlands nechikwata chemauto chainzi Fifth Brigade. VaMnangagwa vaive gurukota rezvekuchengetedzwa kwenyika panguva iyi mushakabvu Robert Mugabe vari mutungamiri wehurumende. Nyaya yeGukuruhandi inogara ichimutsa mutauro munyika nekuti vamwe vanoiwona seine chekuita nekurwisana kwemarudzi. Vamwe vanoti hurumende inifanirwa kubudisa pachena zvakaitika panguva iyi yokumbira ruregerero uye vakauraya vanhu ava votongwa kuitira kuti munyika muve nerunyararo rwechokwdi. Hurumende haisati yakumbira ruregerero panyaya iyi kusvika pari zvino.  
politics	VaZuma Votarisirwa muZimbabwe neMusi weChina	Hurumende yeSouth Africa nemusi weMuvhuro yakaburitsa mashoko ekuti mutungamiri wenyika iyi VaJacob Zuma vari kutarisirwa kupinda muZimbabwe nemusi weChina kuzoita misangano yekudyidzana nemutungamiri wenyika VaRobert Mugabe. VaZuma vachaenda nemakurukota akawanda anosanganisa gurukota rezvekudyidzana nedzimwe nyika amai Maite Nkoana-Mashabane, gurukota rezvekuchengetedzwa kwenyika amai Nosiviwe Mapisa-Nqakula, gurukota rezvekudyidzana nedzimwe nyika VaRob Davies; gurukota rezvemukati menyika VaMalusi Gigaba, gurukota rezvekutakurwa kwezvino VaDipuo Peters uye gurukota rezvevashandi Amai Mildred Oliphant. Munyori mukuru mubazi rezvekudyidzana nedzimwe nyika VaMike Bimha vanoti vanofunga kuti musangano uyu uchabatsira nyika mbiri idzi. No media source currently available 
politics	Mapato Anopikisa Okurudzira Vanhu Kugara Kumba neMugovera	Mapato mana makuru anopikisa akurudzira neChishanu veruzhinji munyika kuti vacherechedze zuva rakawana nyika kuzvitonga neMugovera vari kudzimba dzavo achiti haazi kuzopinda mumhemberero dzakarongwa nehurmende yeZanu PF sezvo bato iri richishandisa mukana uyu kunyomba vamwe. No media source currently available Mapato aya anoti MDC inotungamirirwa naVaMorgan Tsvangirai, Mavambo Kusile Dawn, ZAPU neNational Consitutional Assembly anoti zvinosuwisa kuti vammwe vakarwira hondo yerusununguko vave kushungurudza vamwe vavo vechitema. Vachiverenga mashoko emapato ayo pachiitiko chapindwa naVaTsvangirai nemukuru weMKD VaSimba Makoni, munyori kukuru muMDC-T, VaDouglas Mwonzora, vati hapana chekupemberera sesvo vanhu vari kuyaura nenhamo nenzara. Vatiwo mapato avo azvipira kushanda pamwe chete kuti asunungure vanhu kubva kuhutongi hweZanu PF. Vakurudzira vanhu kuti vacherechedza zuva iri mudzvimba dzavo sezvo pasina chikonzero chekuenda kumhemberero dzinorongwa neZanu PF mumatunhu akasisyana siyana munyika. VaTsvangirai vati vaimbosienda kumhemberero idzi apo vaive muhurumende yemubatanidzwa asi vakazowona kuti hazvibatsiri sezvo vainyombwa pamhemberero idzi. Mutauririri weNCA, VaMaddock Chivasa,vati kutambura kuri kuita zvizvarwa zveZimbabwe zvichenda kunze kwenyika uko zviri kushungurudzwa sezviri kuitika kuSouth Africa pari zvino kunoratidza pachena kuti hurumende haina hanya nezvido zveveruzhinji. Asi bato ReZanu PF rinoti zvinhu zviri kufamba zvakanaka munyika uye richaita mhemberero kunhandare yeNational Sports Stadium muHarare apo mutungamiriri wenyika, VaRobert Mugabe, vanotarisirwa kutaura. Munyori anoona nezvekufambiswa kwemabasa mubato iri, VaIgnatius Chombo, vanoti mhemberero idzi dzichaitwa pasi pedingindira rinosimbaradza kubatana, runyararo pamwe nekuzvida seznyika. Makurukota ematunhu anotarisirwawo kutaura mashoka aVaMugabe mumatunhu ese munyika.
politics	Imwe Nhengo yeKomisheni yeSarudzo muKenya Yopondwa Ukuwo VaOdinga Vachiramba Kutambira Zvakabuda Musarudzo	Vakakundwa musarudzo dzekuKenya VaRaila Odinga varamba kutambira zvakabuda musarudzo dzakakundwa naVaWilliam Ruto. VaOdinga vaudza vatori venhau kuti havana kufara nekufambiswa kwakaitwa sarudzo nekomisheni yeIndependent Electoral and Boundaries Commission. Nhengo ina panomwe dzekomisheni iyi dzakti sarudzo hadzina kufambiswa zvakanaka. Mapurisa emuKenya ati mumwe komishina VaDaniel Musyoka vakawanikwa vakapondwa mushure mekupambwa nemusi weChina. Sachigaro IEBC iyi VaWafuli Chebukati vati nhengo dzekomisheni yavo dziri kushiungurudzwa zvakanayanya. VaOdinga vane mazuva manomwe ekuti vaende kumatare kunopikisa zvakabuda musarudzo. Asi kunyangwe pachine mutauro pakufambiswa kwesarudzo, mutungamiri wenyikaVaEmmerson Mnangagwa vakatotumira mashoko ekukorokotedza VaRuto nekukunda musarudzo. Mutungamiri webato rinopikisa reNational Constitutional Assembly vari nyanzvi munyaya dzezvemitemo Muzvinafundo Lovemore Madhuku vati bumbiro remutemo weKenya rinobvumidza VaOdinga kupikisa zvakabuda musarudzo. 
politics	Vaive Varwiri veHondo yeRusununguko Vapfumbamwe Vange Vari Muhusungwa Voregererwa	Gweta riri kumirira vaimbove varwiri vehondo yerusununguko vapfumbamwe vange vari muhusungwa, VaPaidamoyo Saurombe, vanoti vsungwa ava vazoregedzwa vahienda kudzimba dzavo nhasi mambakwedza kunyangwe hazvo vange vambonzi vachamiswa pamberi pedare. VaSaurombe vanoti zvinhu zvinokatyamadza kuti vaive varwiri verusununguko vanobatwa nekuseri kweruoko zvakadayi panguva ino yeCovid-19. VaSaurombe vaudza Studio7 kuti zvakanga zvichiitwa nevanhu ava zvakange zviri pamutemo sezvo vakange vachida kunyatsonzwa zvizere pamusoro pemari dzavanopihwa idzo vanoti dzishoma.    Studio7 haina kukwanisa kunzwa divi remapurisa panyaya iyi. No media source currently available   
politics	Zvizvarwa zveZimbabwe Zvoronga Kuratidzira Pamberi peMusangano weUNGA	Zvimwe zvizvarwa zveZimbabwe zviri kunze kwenyika zviri kuronga kunoratidzira kuNew York, panguva ichaitwa musangano weUnited Nations General Assembly, UNGA, wechimakumi manomwe nembiri, uyo mutungamiri wenyika VaRobert Mugabe vari kutarisirwa kupinda svondo rinouya. Mumwe wevari kutungamira hurongwa uhwu, Muzvare Savanna Madamombe vanoti vane zvakawanda zvavari kunyunyuta nazvo zvinosanganisira kurambidzwa kuvhota kwevari kunze kwenyika uye kuti hurumende haisi kuzvipa mukana wekutaura nhuna dzavo. Muzvare Madamombe vanoti zvimwe zviri kuvashungurudza kushandiswa kwemari kwavanoti kusina kutsarukana munzendo dzaVaMugabe, avo vanonzi vari kutarisirwa kusimuka nechikwata chevanhu vanodarika makumi manomwe. Zvinonzi mumwe nemumwe wevanhu ava, avo vanonzi vanosanganisira mhuri yavo, anonzi achange achipiwa mari inoita chiuru nemazana mashanu emadhora semari yekushandisa pazuva. Gore roga roga zvizvarwa zveZimbabwe zvinoungana muNew York zvichiratidzira panoitwa musangano uyu. No media source currently available 
sports	HATITYE SRI LANKA: GEMS	ari kuLIVERPOOL, England naAbel Ndooka ari muHARARE KAPUTENI wechikwata chenyika chenetball chemaGems — Perpetual Siyachitema — anoti vacharwa semvumba uye vanoda kusimudzira mureza weZimbabwe kumakwishu eVitality Netball World Cup ayo ari kuitirwa kuLiverpool, kuEngland.   Achitaura neKwayedza, Siyachitema anoti maGems achatamba nemwoyo wose kuti vagohwina mitambo yavo vagopedza vari pakati pezvikwata zvikuru zviri kumakwishu aya.   MaGems ari muboka reGroup A umo achasangana nezvikwata zvinoti Australia — iyo inove shasha ine mukombe wenetball — Sri Lanka neNorthen Ireland.   Mutambo wekutanga wechikwata chenyika ichi uriko musi weChishanu chino apo chichasangana neSri Lanka kunhandare yeM&S Bank Arena kuLiverpool Court Two.   Mushure mezvo, maGems achazosangana neAustralia musi weMugovera ozopedzisira neNorthen Ireland musi weSvondo.   Siyachitema anoti kubva zvavakasvika kuEngland, vange vachiongorora mitambo yeSri Lanka iyo yavachasangana navo mumutambo wekutanga ndokuona kuti vatambi vayo varefu zvikuru kusiyana navo sezvo vakati pfupikei.   “Takaongorora chikwata cheSri Lanka, chine vatambi varefu zvikuru kudarika isu asi murairidzi wedu akatsvaga nzira dzekuti tinogona kuvakunda sei.   “Zvekureba kwavo hatisi kuzozvitarisa uye hazvireve kuti vachatikunda, isu ticharwa semvumba mumutambo uyu,” anodaro Siyachitema.   Anoenderera mberi achiti, “Isu senyika pasi rese tiri pechi13 pakutamba netball saka kumakwishu eVitality Netball World Cup tiri kuda kurwa zvakasimba totamba sechikwata kuti tirpedze tiri mutop 8.”   Achitaura pamusoro perutsigiro rwavakawana kubva kumakambani akasiyana anosanganisira Simbisa Brands, Econet, National Foods nemamwe, Siyachitema anoti zvakavasimudzira morari yavo uye zvave kuvatuma kuti vashande nesimba kumakwishu aya.   “Tinotenda zvikuru makambani ese akatibatsira kuti rwendo rwedu rureruke kuenda kumakwishu aya, zvaisava nyore kudai vasipo saka tinotenda zvikuru.   “Rutsigiro rwatawana rwaunza mufaro kwatiri isu vanasikana veZimbabwe uye zvave kutituma kuti titambe nesimba kumakwishu aya,” anodaro Siyachitema.   Pazvikwata zvese zvemuAfrica, maGems ari kumakwishu aya nezvimwe zvikwata zvinoti South Africa, Uganda neMalawi.   Mutungamiri weZimbabwe Netball Association, Leticia Chipandu, anoti vasikana vemaGems vacharwa vamire mumitambo yavo.   Kubva kare, zvikwata zvizhinji zvaikwikwidza kumakwishu epasi rose akasiyana hazvina kumbobvira zvauya nemukombe izvo zvakapedzisira kuitwa nechikwata chemaGolden Girls icho chakahwina menduru yegoridhe kumaOlympics mugore ra1980.   Asi, Chipandu anoti rwendo rwuno zviri kuzoshanduka.   “Chandinovimbisa ndechekuti hatisi kungoburitswa mumutambo uyu uchangotanga, izvo kwete bodo.   “Vasikana vachatamba kusvika kumagumo uye ndinokuvimbisai kuti tichaunza mufaro mukuru kunyika yedu kubva kumakwishu aya,” anodaro Chipandu.
sports	Hatina chekutaura: Zifa	  MUTAURIRI weZimbabwe Football Association – Xolisani Gwesela – anoti havana chekutaura zvichitevera kumbomiswa basa kwaitwa vatungamiri veZifa neSports and Recreation Commission (SRC) nhasi.   Achibvunzwa neKwayedza kuti Zifa inoti kudii nedanho ratorwa neSRC, Gwesela anoti, “Handikwanise kupindura mubvunzo iwoyo, kana muchida kuziva zvakawanda taurai neSRC mubvunze zvose vanokubatsirai.”   Nhasi mangwanani SRC yazivisa nezvekumisa kwayaita basa bhodhi reZifa nekuda kwezvikonzero zvakawanda izvo iri kupomera sangano renhabvu iro rinotungamirirwa naFelton Kamambo.   Zvimwe zvezvikonzero zvamisirwa Zifa basa zvinosanganisira kusashandisa nemazvo mari yeveruzhinji pamwe nekutadza kupa umboo hwekuti mari iyi yakashandiswei, kutumira zvikwata zvenyika kunokwikwidza kumitambo yakasiyana kunze zvisina kupihwa mvumo sezvinodiwa pasi pemutemo wekurwisa denda reCovid-19 uye mashoko ekushungurudzwa kwevaridzi vepembe vechidzimai.   Nyika yamirira kuona kuti sangano reFifa richatora matanho api kuZimbabwe sezvo isingatendere kuti hurumende dzipindire munyaya dzenhabvu.
sports	Highlanders Yopemberera Kusvitsa Makore Makumi Mapfumbamwe	Pamusoro pezvo kuchave nemabiko ekupembera kusvitsa makore makumi mapfumbamwe kwechikwata cheHighlanders uko mukuru wacho, VaNadumiso Gumede, vakavimbisa mumimhanzi pamwe nenhabvu zvepamusoro soro muBarbourfields Stadium neMugovera. Vatsigiri venhabvu vatarisana nemabiko anofadza mukupera kwesvondo. Kubva kumitambo yemuAfrica kusvika kumakwikwi eZimbabwe National Army Charity Challenge, kuchave nemachikichori enhabvu ayo anga achingotaurwa nezvawo svondo rese. Pamusoro pezvo kuchave nemabiko ekupembera kusvitsa makore makumi mapfumbamwe kwechikwata cheHighlanders uko mukuru wacho, VaNadumiso Gumede, vakavimbisa mumimhanzi pamwe nenhabvu zvepamusoro soro muBarbourfields Stadium neMugovera. No media source currently available Asi mutambo uri pamuromo pevazhinji ndeuyo uri kuSouth Africa apo chikwata cheChicken Inn chiri kutarisira kudimbura muswe chikwata chemaBrazilains icho chiri kuparadza zvimwe zvikwata. Mutambi ane mukurmbira muZimbabwe, asi achitambira Memelodi Sundowns, Khama Billiart, achenge ari mumutambo uyu kunyange hazvo asina kupinda mune wekutanga nekukuvara. Chicken Inn yakakuanda 1-0 mumutambo iwoyu asi muteveri wenhabvu, VaLesvison Ndudzi, vanoti ikozvino maGamecocks anofanira kungwarira Billiart Vachitarisa matambiro akaita maGamecocks mumutambo wekutanga, muongorori wezvemitambo ane mukurumbira, VaAndrew Rwodzi, vanoti havasi kunyanyotyira Chicken Inn. Vatsigiri vechikwata cheHighlanders vanogara muSouth Africa vanosvika zviuru zviviri vavimbisa kuti vachange vari munhandare vachikuzirira Chicken Inn. Chimwe chikwata chemuZimbabwe cheHarare City chiri kuMadagascar uko chiri kusangana neAS Adema kwete muCaf Champions League, asi muCaf Confederation Cup. Harare City iri kutingamira 3-2 kubva mumutambo wekutanga zvekuti murairidzi wechikwata ichi, Taurai Mangwiro, anoti haasi kuona vachinetseka kukunda mumutambo wechipiri uyu. Mutambo wekugumisira uchange uri muRufaro Stadium umo Dynamos iri kusangana neZPC Kariba mumutambo wekota fainari yeZimbabwe National Army Charity Challenge. Kunyange hazvo mune manyukunyuku muchikwata ichi, chikwata ichi change chichingotamba mumutambo wehushamwari zvekuti uyu ndiwo mutambo ucharatudza kusimba kwacho. Mutambo uyu wauya mumusha macho musina kumira zvakanaka mushure mekunge murairdzi wacho, Jorge Silva wekuBrazil, nezuro akarova mutori wemifananidzo yepaterevhizheni yeZimbabwe Braodcasting Corporation. Svondo rapera, Silva zvekare akakandirana makobvu nematete nemurairdzi wevabati vepagedhe wechikwata ichi, Gif Muzadzi, izvo zvave kuitisa mibvunzo mumabatiro ebasa rake. Asi vatsigiri venhabvu vari kutarisira kuti chikwata cheChicken Inn pamwe necheHarare City zvichavasiya vachipemberera pachapera mitambo yavo.
sports	FC Platinum Yokurudzirwa Kukunda Mitambo yepaMusha Kuti Ibudirire muMakwikwi eCaf Champions League	Chikwata cheFC Platinum chirikuvhura makundano enhabvu egore rino asi paine mibvunzo. Vanotevera mutambo wenhabvu havasi kugutsikana nematambiro arikuita FC Platinum pamusha payo mumitambo yeCaf Champions League vakatarisana nemutambo mukuru neOrlando Pirates yekuSouth Africa iyo yakatora mukombe uyu muna 1995. Nhoroondo yenhabvu muAfrica inotaura kuti zvikwata zvinokunda nemutsindo pamusha ndizvo zvinowanzoenderera mberi nemakundano asi matambiro eKugona Kunenge Kudada muMandava Stadium asimudza mibvunzo mumukana wavo wekusvika kuma kota fainari. FC Platinum yakatatarika zvinotyisa neCnaps yekuMadagascar ndokuzokunda 1-0 mumutambo uyo vaitarisirwa kukanda zvibodzwa pamadiro, ndokuzoita zvekare mangange 0-0 ne Otoyo Oho yekuCongo. Muteveri wenhabvu VaFrancis Mwendamberi vanoti Kugona Kunenge Kudada inofanira kuwedzera mwando pamatambiro ayo pamusha kana ichida kubudirira mumakwikwi aya. Pamusoro peOrlando Pirates, FC Platinum iri mugungano rimwechete ne Esperance yekuTunisia iyo ine mukombe uyu pamwe ne Horoya yeku Guinea. Zvikwata zviviri zvinopedza zviri pamusoro mugungano iri ndizvo zvinoenderera mberi nemakwikwi aya. Muteveri wechikwata cheDynamos VaObert Masvotore vanoti FC Platinum isatarise mazita kana mukurumbira une zvikwata zvavari kusangana nazvo. Mumwe muteveri wemutambo uyu VaTatenda Makazhu ndivo vanofunga kuti Kugona Kunenge Kudada inokwanisa kusvika mufainari yemakundano aya. Asi murairidzi wePirates Milutin Sredojevic audza mapepanhau ekuSouth Africa kuti ari kutya kutamba nechikwata cheFC Platinum nenyaya yekuti chikwata chitsva mumakundano aya uye ati anoremekedza murairidzi wacho Norman Mapeza zvakanyanya. Ati sezvo Pirates iri kutamba neFC Platinum mumutambo wekutanga kuMandava Stadium kuZvishavane, zvinonetsa zvikuru kuenda iko nemugwagwa. Asi Pirates iri kubheja kuti inosimudza mukomb weChampions League kechipiri munhoroondo yayo. Asi FC Platinum ichange isina mutambi akatamba zvinonwisa mvura mwaka uno kana kuti Soccer Star of the Year, Rodwell Chinyengetere, uyo ave kuenda kunotambira Baroka FC ku South Africa naWinston Mhango uyo arikuenda kuSouth Africa zvekare. Kugona Kuenge Kudada irikutarisira kusvika kana kudarika chidanho chakasvikwa neDynamos iyo yakasvika mufainari yeCaf Champions League muna 1998 nemuma semi finari muna 2008. No media source currently available `   
sports	‘Squad yakanaka asi. . .’	SHASHA dzakambonetsa dzichitambira maWarriors pamwe nevaongorori vemutambo uyu vanoti chikwata chaSunday ‘Mhofu’ Chidzambwa icho chakasarudzwa kuti chinomirira nyika kumutambo weAfrica Cup of Nations chakanaka kunyangwe zvazvo vamwe vatambi vakaita saWillard Katsande naCosta Nhamoinesu vaifanira kuvewo muchikwata ichi.   Svondo rino, Mhofu akadoma vatambi 34 avo vachapinda mukembi umo vachatanga gadziriro dzekuenda kumakwishu aya. Mutambo uyu uri kutanga nemusi wa11 Chikumi apo Zimbabwe ichatamba neEgypt, kuCairo.   Lazarus Muhoni – uyo akanwisa chibodzwa chakaendesa maWarriors kumakwishu ekutanga eAFCON mugore ra2004 kuTunisia – anoti chikwata ichi chakanakisa zvikuru asi Mhofu angadai akashevedzawo Katsande sezvo ruzivo rwake rwenhabvu rwaizobatsira zvikuru mumutambo uyu.   Katsande ndiye aive kaputeni wemaWarriors kuAFCON yakaitirwa kuGabon uye kugumurwa kwakaita chikwata ichi akabva asendeka shangu dzake achiti anoda kupa vechidiki mukana wekuti vatambewo. Asi pakurwira kuenda kumakwishu egore rino, akamboshevedzwa kamwechete naChidzambwa apo maWarriors akaita mangange 1-1 neDemocratic Republic of Congo.   Muhoni anoti Katsande aigona kushanda basa guru pakumaka Mohamed Salah weEgypt zvekuti aimushaisa mukana wekuita zvidobi-dobi zvake apo zvikwata zviviri izvi zvichasangana.   “Willard Katsande ange achidiwa muchikwata ichi nekuti ndiye ega kubva muZimbabwe akasimba bhonzo uye ane ruzivo rwemutambo uyu sezvo akamboenda kuAFCON kare. Mwedzi yadarika, ange achitamba zvinonwisa mvura kuKaizer Chiefs kwake kuSouth Africa saka anokodzera kuve ari muchikwata ichi. Apa tichitarisa mitambo hedu, haina kuchipa nekuti tiri kusangana neshasha chaidzo dzakaita saMohamed Salah. Katsande ndipo paaigona kushanda basa guru kumunyararidza nekuti Katsande haakusiye uchienda,” anodaro.   Anoti vamwe vatambi vari muchikwata ichi vakaita saThabani Kamusoko naDanny Phiri – avo vakasarudzwa kuti vatambe pachinzvimbo chaKatsande – vanogona kubata basa sebasa.   “Asi tichitarisa hedu vamwe vatambi varimo vanofadza zvavo vakaita saThabani Kamusoko uyo ari kutambira kuDRC kana Danny Phiri. Kamusoko ini ndinomufarira, kuDRC ange achitamba nhabvu inonwisa mvura uye muviri wake mukuru ndewenhabvu chaiwo. Zvikwata zvatinenge tichisangana nazvo zvine vatambi vakuru saka tinofanirwawo kuita vedu vakakura kuti zvitibatsire pakuhwina mabhora,” anodaro Muhoni.   Shasha yekuongorora nhabvu Charles “CNN” Mabika anorumbidza chikwata ichi achiti chakagona kubatanidzwa sezvo chiine vechidiki pamwe nevamwe vave nenguva ndefu vachitamba.   Asi, anoti Mhofu angadai akashevedza Nhamoinesu anove mumwe wevatambi vemaWarriors vakuru vane ruzivo rwakanyanya rwenhabvu sezvo ave nemakore akawanda achitambira kuEurope.   Masvondo adarika, Nhamoinesu akabuda pachena kuti asendeka kutambira maWarriors, asi Mabika anoti Mhofu aifanirwa kugara pasi naye omuudza kuti anoda kumutambisa nekuda kweruzivo rwake rwaanarwo rwenhabvu.   “Chikwata chakabatana nekuti chine vechidiki nevakuru, zvinove zvatinoda asi Costa Nhamoinesu ange achidiwa. Nhamoinesu anodirwa ruzivo rwake uye rwaishanda apa nekuti mitambo yedu haina kuchipa. Ndiye wandinoona aigona kudzikamisa vechidiki munhandare kana chabvondoka,” anodaro Mabika.   Aimbove mubati wepagedhi wemaWarriors neDynamos, Japhet ‘ShortCat’ Mparutsa anoti nguva ino ndiyo yekuvaka chikwata chemaWarriors chichazonetsa makore mashanu kana gumi anotevera.   “Tinofanirwa kutarira kumberi kune remangwana redu, tovaka chikwata icho chichatibatira basa kwemakore mashanu kusvika gumi anotevera.   “Dai ndirini ndiri panyanga, ndaitumira vechidiki vane makore ari pasi pe20 ne23 okuberekwa, tovasanganisa nevashanu kana vatanhatu vagara vachitamba muchikwata ichi kuti vabatsire vechidiki avo vanenge vasarudzwa,” anodaro ShortCat.
sports	Jordan Zemura anotambira mari shoma	  MUTAMBI wenhabvu weAFC Bournemouth nemaWarriors eZimbabwe – Jordan Zemura (22) – ndiye ari kutambira mari shoma kuchikwata chake mwaka uno apo chiri kukwikwidza muEnglish Premier League.   Mutsvakurudzo, zvaonekwa kuti Zemura, uyo akasaina chibvumirano chake kuBournemouth achiri kutambira chikwata chevadiki, anotambira mari inosvika £385 pasvondo.   Mari yaanotambira iyi yakaderera zvikuru kana ichienzaniswa nevamwe vatambi vemuchikwata chake vakadai saJefferson Lerma uyo anotambira mari inosvika £55 000 pasvondo.   Tichitarisa mari inotambirwa naZemura, zvinoreva kuti pamwedzi anotambira £1 432 uye mwaka wose achitambira £17 184.   Mari yaanotambira mwaka wose haisvike pane inotambirwa naLerma yepasvondo rimwe chete.   Muchikwata ichi zvekare, vamwe vatambi vakadai saDominic Solanke vanonzi vanotambira mari inosvika £50 000 pasvondo, kuchiti Phillip naLewis Cook vanotambira £40 000 pasvondo pamumwe nemumwe wavo.    Mari dzinotambirwa nevatambi veBournemouth – (spotrac.com)   Asi pane tarisiro yekuti Bournemouth ichatanga kuita hurukuro naZemura munguva inotevera kuti iwedzere kondirakiti yake iyo inotarisirwa kupera gore rinotevera. Mutambi uyu ari kutarisirwa kutamba zvikuru mwaka uno sezvo achidiwa zvakanyanya naScott Parker uyo aimushandisa mwaka wadarika apo vakahwina tikiti rekupinda muEPL.
sports	MaChevrons ofara	  CHIKWATA chenyika checricket chemaChevrons chigere mudenga rechinomwe zvichitevera kukunda kwachakaita cheBangladesh mumitambo yeTwenty20 International Series (T20) pamwe chete neyeOne Day International (ODI).   MaChevrons ange aine makore anodarika mapfumbamwe asati ambokunda Bangladesh mumitambo yeODI, izvo akazoita svondo radarika apo akahwina mitambo miviri yavakatamba ndokuhwina series iyi vaine mumwe mutambo usati watambwa.   Mumitambo mitatu yeT20 yakatambwa nezvikwata zviviri izvi, maChevrons akahwina miviri, Bangladesh ndokuhwina mumwe chete kuchiti yeODI yatambwa kusvika pari zvino, maChevrons ahwina miviri (wechitatu wakatambwa bepa rino richitodhindwa).   Pamitambo iyi, mutambi wemaChevrons, Sikandar Raza ange achitamba seakasvikirwa izvo zvakamuona achitamba cricket inonwisa mvura ndokubatsira maChevrons kuhwina. Anotungamira maChevrons, Regis Chakabva anoti kuhwina kwavakaita kwakaunza mufaro mukuru kuchikwata chavo pamwe nevatsigiri sezvo nguva yange yareba vasati vambokunda Bangladesh.   Anoti kushandura kwavakaita matambiro chimwe chezvikonzero zvakabatsira kuti vahwine mutambo uyu. “Nguva yange yareba tichitatarika kukunda Bangladesh asi tadzoka, ndinoona kunge kushandura matambiro kwatakaita ndiko kumwe kwakabatsira kuti tinge tiri patiri nhasi, tichitamba mhando yecricket yepamusoro.   “Asi nguva pfupi yadarika tange tichibata mhando yecricket yepamusoro, uye Sikandar Raza semitambo yadarika, ange achitamba cricket zvinonwisa mvura. “Tinovimba kuti tikaramba takadaro tinoenda mberi tichisimukira sechikwata,” akadaro Chakabva.   Vatsigiri vecricket vamwe vange vachiti kudzorwa kwakaita Dave Houghton kuzorairidza maChevrons ndiko kumwe kwakabatsira kushandura matambiro emaChevrons ayo ange achingohwina mitambo yose yaange achitamba kunze kwemumwe weT20i uyo vakakundwa neBangladesh asi vakazohwina mutambo wose sezvo pamitambo mitatu maChevrons akakunda pamiviri.
sports	‘Mabhinya’ ava kuda Graham Potter	  CHIKWATA chenhabvu chekuEngland, cheChelsea chinonzi chiri kuita hurukuro nemurairidzi weBrighton & Hove – Graham Potter – uyo wavanoda kuti agotsiva Thomas Tuchel zvichitevera kudzingwa basa kwaakaitwa nezuro.   Varairidzi vakawanda vanosanganisira Zinedine Zidane naMauricio Pochettino vange vachifungidzirwa kuti vanogona kutsiva Tuchel sevarairidzi ve”Chele” kana kuti “Mabhinya”, asi pane mashoko anoti Potter ndiye ari kudiwa neChelsea.   Chikwata cheBrighton & Hove chakatopa Potter mvumo yekuti akurukure neMabhinya uye zvikafamba zvakanaka, anotarisirwa kunge akagara pabhenji reChelsea svondo rino apo ichasangana neFulham.   Kana Chelsea ikaita chibvumirano naPotter, inotarisirwa kubhadhara mari inosvika 12 miriyoni paunzi yekumutenga kubva kuBrighton.
sports	Vatambi vaita ngura: Siyachitema	  MURAIRIDZI wechikwata chenetball cheGlow Petroleum Queens – Perpetau Siyachitema – anoti kugara nguva refu vatambi vemutambo uyu vakangogara kwava kuona vazhinji vachiusiya, kuita ngura kana kutsvaga mamwe mabasa anovararamisa.   Kubva pakatanga kumiswa mitambo gore radarika nekuda kwechirwere cheCovid-19, mutambo wenetball hauna kuzombopihwa mvumo yekutambwa zvekare izvo sekutaura kwaSiyachitema, zvava kuita kuti vamwe vatambi vaore moyo vachifunga kuti mutambo uyu hauchdzoke uye vamwe vave kuita mamwe mabasa kana zvedzimba.   “Denda iri chokwadi rakanganisa zvakawanda chaizvo nekuti vatambi vazhinji havachina shungu nemutambo uyu nekuti havachazive kuti uchadzoka here kana kuti kwete.   “Kubva gore radarika taingoita gadziriro vamwe vari kudzimba dzavo, zvino munhu anosvika pakuneta nekungoita gadziriro dzake mutambo usingadzoke.   Kuburikidza nekugara ikoko, vamwe vave kusimba miviri yavo, vamwe vave kuita pamuviri zvekuti kuzotamba netball kunozonetsa pamberi apo. “Kudai denda iri rachipera kuitira kuti upenyu hwedu nevatambi huchiendekawo nekuti ndipo panoraramira vatambi vazhinji,” anodaro Siyachitema.   Shasha iyi inoti iri kuzvishingisa ndokuudza vatambi vake kuti vasaore moyo uye vagare vachiita gadziriro dzavo kuitira kuti miviri yavo igare yakasimba.   “Pakatanga Covid-19 gore radarika, vatambi vaiita gadziriro vari kudzimba dzavo uye mazuva ose ndaigadzira mavhidhiyo ndovatumira ezvandinenge ndichida kuti vadzidze ivo vozonditumira vachizviita, asi vamwe vakasvika pakuneta nekuti vanenge vave kubvunza kuti toramba tichifondokerei iwo mutambo wacho usiri kudzoka. Vanenge vachitoti zviri nani kuita zvimwe.   “Ini semurairidzi wavo, handikwanise kuvaudza izvozvo kuti zororai, ndinongovati garai muchingoita gadziriro kusvika pazvinenge zvakanaka, hapana anoziva kuti zvinonaka rinhi,” anodaro.   Siyachitema ndiye akatungamira chikwata chemaGems chekutanga kuenda kunokwikwidza kumitambo yeWorld Cup 2019 apo chakanokwikwidza kuEngland uye kubva kumutambo uyu, akasvika achisendeka shangu dzake dzekutamba ndokutanga kurairidza mutambo uyu.   Chikwata chemaGems gore rinotevera chinofanirwa kutanga kurwira kuenda kumutambo we2023 World Cup uyo unofanirwa kuzotambirwa kuSouth Africa.   Achitaura, Siyachitema anoti kana netball ikasapihwa mvumo yekuti ichitanga kutambwa, zvinogona kuremera chikwata chemaGems gore rinotevera kusarudza vatambi vanochimirira pakurwira tikiti rekuenda kuSouth Africa sezvo vatambi vazhinji vanenge vava nengura yekugara vasingatambe kwenguva refu.   “Zvino zvino takatarisana nekurwira kuenda kuWorld Cup, zvino kana tisiri kutamba zvinogona kuzoremera chikwata chenyika.   “Mitambo iri kutofanirwa kutanga kutambwa nekuchimbidza kuti vatambi vagare vakagwinya uye vanosarudza chikwata chenyika vatange kuongorora vatambi. Patakabva kuWorld Cup yekupedzisira, vatambi vakaita seni, Pauline Jani naJoice Takaidza takabva tasendeka kutambira maGems, saka pane gwanza guru rinofanira kuvharwa.   Kana mitambo isiri kutambwa hameno kuti vanotitsiva sei,” anodaro Siyachitema.
sports	PANE NYAYA: MAFERO . . .uku ndiri kumaWarriors, Chicken Inn	  MURAIRIDZI weChicken Inn nechikwata chenyika chemaWarriors Joey “Mafero” Antipas anoti mabasa maviri aya ari kumupedza simba, asi acharamba achishingirira kuti agobudirira maari ose.   Mafero anoti anoda kutora mukombe weCastle Premiership kechipiri munhorowondo yeGamecocks – sezita remadunhurirwa reChicken Inn.   Muchinda uyu akambofanogadzwa kuve murairidzi wemaWarriors nesangano reZifa apo kondirakiti yake ichapera musi wa31 Zvita.   “Zvinhu zvakaoma kuita mabasa maviri, kurairidza Chicken Inn muligi kozoti maWarriors chikwata chenyika. Zvakaoma asi unofanirwa kushanduka nekuchimbidza paunenge wave kuenda kune rimwe basa.   “Zviri kundipedza simba rakawanda asi ndinoramba ndichishanda nesimba nekuti ndiri kuda chaizvo kubudirira mumabasa maviri ese aya,” anodaro Mafero.   Parizvino Chicken Inn iri pechipiri palog ichitevera CAPS United.   Nerimwewo divi, Mafero mumasvondo anotevera achange achitungamira maWarriors apo achatanga kurwira tikiti rekuenda kumakwishu e2021 Africa Cup of Nations (Afcon) ayo achazoitirwa kuCameroon.   Sezvo kondirakiti yake ichapera musi wa31 Zvita, Mafero anoti haasati aziva kuti acharamba ari panyanga here.   “Parizvino ndichiri kumboshanda, tichagara pasi tozokurukura toona kuti zvichafambiswa sei,” anodaro Mafero
sports	MaChevrons hutu kuAustralia	   CHIKWATA chenyika checricket chemaChevrons chakaenda kuAustralia uko chichabandana nemaAussies mumitambo mitatu yeOne Day International yeSuper League yekurwira kuenda kuInternational Cricket Council (ICC) World Cup India 2023.   Zvichitevera kupera kwakaita mutambo wemaChevrons neIndia weODI uyo chikwata chemuno chakakundwa “whitewash”, akabva atonanga kuAustralia kunorwira zvibodzwa zvekuenda kuWorld Cup.   MaChevrons neAustralia achatamba mitambo mitatu kutanga nemusi weSvondo apo wechipiri uchizotambwa svondo rinotevera musi weChitatu uye wekupedzisira uchatambwa musi wa3 Gunyana.   Muchinyorwa chakabva kuZimbabwe Cricket (ZC), mukushi wemashoko weZC, Darlington Majonga anoti mutambo uyu wakakosha zvikuru kumaChevrons.   Anoti kana chikwata chenyika chakahwinha mutambo uyu zvibodzwa zvavo zvinoramba zvichiwedzera izvo zvinozovabatsira kubudirira murwendo rwekuenda kuWorld Cup vasingazotambiswe mimwe mitambo.   “Mutambo uyu ndewezvikwata 13 wekurwira kuenda kuICC Men’s Cricket World Cup 2023 iyo ichatambirwa kuIndia,” anodaro.   Chikwata chenyika ichi chakaenda nemutambi wacho Blessing Muzarabani uyo akakundikana kutamba neIndia sezvo ainge akakuvara.   Zvisinei, maChevrons achange asina vamwe vatambi vakakosha vanosanganisira Craig Ervine, Tendai Chatara, Wellington Masakadza naMilton Shumba.    Lady Chevrons   Kuchitiwo nerimwe divi, chikwata chemaLady Chevrons chiri kusangana necheSouth Africa cheEmerging Women Team apo chiri kuita gadziriro dzekuenda kuUnited Arab Emirates kumitambo yekurwira kuenda kuICC Women’s T20 World Cup.   ZC yakaumba chikwata chevatambi 15 avo yakatakura kuenda navo kuSouth Africa.   MaLady Chevrons neSouth Africa vachasangana muzuva anoti 28, 29, 31 Nyamavhuvhu uye 2 na3 Gunyana.
sports	Zvikwata zveNhabvu Zvotsvaga Vatambi Vatsva	Zvikwata zvenhavu yepamusoro yeCastle Lager Premier Soccer League zvapinda mubishi rekutsvaga vatambi vatsva vakatarisana nekusimbisa zvikwata zvavo zvemwaka unotevera. Chiri kunyanyonakidza ndechekuti vatambi vane zvikwata zvakabuda muPremier Soccer League nemhaka yekukundikana ndivo vaita mukurumbira wekurwirwa nezvikwata izvi mushure mekuita zvidavado apo zvikwata zvavo zvaive muPSL. Vatambi vakaita saKing Nadolo weTelOne, Denver Mukamba weChapungu,Nomore Chinyerere weHwange naClive Dzingai weMushowani Stars, ndivo vari pamuromo pezvikwata zvizhinji, Nadolo achinzi arikudiwa neDynamos, FC Platinum, pamwe neNgezi Platinum Stars. Asi Ngezi haiisi kugumira panaNadolo chete zvichinzi izvo irikuedza zvekare kuraura Denver Mukamba kubva kuChapungu. Murairidzi weMadamburo, Rodwell Dhlakama haana kuvanza kuti anofarira matambiro aMukamba asi achiwedzera iye kuti mutambi uyu anofanira kushandura maitiro ake kana achida kutambira chikwata ichi. Mukamba ane mbiri yekudhakwa uyezve yekurovha basa kuzvikwata zvese zvaatambira zvinosanganisirawo Caps United ne Dynamos. Dynamos yacho yapindawo mumusha weTriangle umo varikuita hurukuro nechikwata ichi kuti vatenge Donald Dzingayi pamusoro paRalph Matema uyo varikuda kutora kuYadah. Mubati wehomwe weDembare VaWebster Marechera vanoti vapa murairidzi wavo Tonderai Ndiraya cheki yakavhurika kuti atenge vatambi vaanoda kuti chikwata chake chisimbe. Ndiraya pachake arikubvuma kuti chikwata ichi chinoda kugadziriswa zvakasimba achiti iye arikuda vatambi vanokodzera kutambira chikwata chinonzi Dembare. Kunyange hazvo FC Platinum yakatora mukombe weligi, chikwata ichi hachisi kumira mukutsvaga vamwe vatambi. Arikurairidza FC Platinum parizvino Lizwe Sweswe anoti hapana zvakawanda zvirikuda kugadziriswa paKugona Kunenge Kudada kunze kwevatambi vashoma shoma. Mashoko arikufamba achiti iwo Kugona Kunenge Kudada yatobvumirana naRalph Kawondera kuti asiye basa kuTriangle anange kuZvishavane. Muchato pakati paKawondera neTriangle wekutambire maSugar Sugar Boys uikupera musi wa 31 Zvita. Pamusoro pezvo, Kugona Kunenge Kudada irikunakidzwa nevatambi vekuHwange uko varikuita hurukuro yekuda kutenga Nomore Chinyere mushure mekuraurako Gift Bweti mukupewa kwemwaka wa 2018. Asi Platinum haisati yabudirira pana Chinyere uyo arikudiwawo zvekare neChicken Inn, iyo irikuda mukombe weligi uyu mushure mekupedza iri pachinhanho chechipiri mwaka uno. MaGame Cocks arikuedza zvekare kuti vatore Clive Dzingayi uyo airura mumusha weMushowani Stars. Asi mumusha weCaps United mune runyararo zvichinzi izvo Makepekepe arikufarira vatambi vari munhabvu yepasi yeDivision One pane vatambi vemuPremier Soccer League, vakawanda vacho vanotsvaga zvikwata zvitswa pese panopera mwaka. Asi Highlanders ndiyo yarasikirwa zvakanyanya panguva ino mushure mekunge murairidzi wavo Henrik Piete De Jong asiya basa akananga kuFC Platinum. Izvi zvauya pamusoro pemutambi Prince Dube uyo arikuChina uko arikutsvaga chikwata chitsva chekutambira mwaka unotevera. Makwikwi eCastle Lager Premier Soccer League arikutanga muna Kurume nemutambo weChampion of Champions pakati peFC Platinum neHighlanders. No media source currently available 
sports	Morocco yatevera Senegal ku’Round of 16′	  MOROCCO nhasi manheru ano yatevera Senegal panyika dzemuAfrica kupinda mu’Round of 16′ zvichitevera kukunda kwayaita Canada 2-1 mumutambo we2022 FIFA World Cup iyo iri kutambirwa kuQatar.   MaAtlas Lions ange ari muGroup F umo akasangana neCroatian, Belgium neCanada.   Mumutambo wekutanga, Morocco yakaita mangange 0-0 neCroatia, ndokuzokunda Belgium 2-0 uye Canada iyo yayaradzika 2-1 ndokupedza iine zvibodzwa zvipfumbabwe.   Yabva yaita nhoroondo yekupedza iri pamusoro peGroup F ndokubva yanyora nhoroondo yekuita chikwata chega chemuAfrica chekupedza chiri pamusoro muboka rayo uye chisina kumbokundwa mumitambo kana mumwe chete.   Iye zvino MaAtlas Lions amirira kuona kuti achasangana nechikwata chipi kuRound of 16.
sports	Mbappe haasi kuzouya: Guardiola	anoramba mashoko ekuti chikwata chake chiri kuda kubhadhara mari inosvika 200 miriyoni paunzi kuti chitenge mutambi weParis Saint-Germain, Kylian Mbappe, muna Ndira wegore rinotevera.   Zvakabuda mumapepanhau kuti City ichada kuendera mutambi uyu wekuFrance, uye PSG ichidawo kutengesa vatambi kuti mabhuku ayo azadzikise zvinodiwa nemitemo yefinancial fair play.   Asi, zviri kunzi Guardiola kuti atenge mutambi uyu, chikwata chake chinofanirwa kutanga chatengesa mumwe mutambi nekuda kwemitemo iyi uye Raheem Sterling ndiye ari kutaurwa kunzi anogona kutengeswa.   Achitaura svondo rino – vasati vasangana neHoffenheim mumutambo weChampions League – Guardiola akaudza vatori venhau kuti hapana apo chikwata chake pachichaendera mutambi uyu uyo akahwina mukombe weWorld Cup.   “Hazvisi kuzoitika,” anodaro.   “Dzimwe dzenguva handinzwisise kuti nyaya idzi dziri kubva kupi chaizvo.” – Sportsmail Football
sports	Zvidzidzo zvesoftball zvoitwa	SANGANO reZimbabwe Softball Association rakapihwa chiremerera chekuitisa zvidzidzo zvekuvandudza ruzivo rwevarairidzi, varidzi vepembe pamwe nevanochetedza zvibodzwa zvemutambo uyu neWorld Baseball Softball Confederation (WBSC).Zvidzidzo izvi zvichange zviri zveLevel One International izvo zvichavabatsira kuti vagokwanisa kuenda kunorairidza nekunoridza pembe kune dzimwe nyika uye zvichaitwa muna Kukadzi.   Varairidzi vanosvika 50 vemutambo uyu, varidzi vepembe 20 uye vanotora zvibodzwa 20 vari kutarisirwa kuzobatsirikana nezvidzidzo izvi.   Mutungamiriri weZimbabwe Softball Association, Stonard Mapfumo, anoti sangano reWBSC richatumira nhengo ina idzo dzichauya kuzoitisa zvidzidzo izvi.   “Takatambira nemufaro mukuru danho iri, takarongerwa neWorld Baseball Softball Confederation kuti tiwedzere magwaro ebasa epamusoro kune varairidzi vesoftball, varidzi vepembe nevanonyora zvibodzwa vemuno.   “Izvi zvichatibatsira mune ramangwana apo tiri kurwisa chaizvo kuti mutambo uyu ukure uye usvike kure. Kuchauya nhengo ina muno dziri kutumirwa neWBSC kuzoitisa zvidzidzo izvi mwedzi unotevera,” anodaro Mapfumo.   Zvidzidzo izvi zvaifanirwa kunge zvichiitwa kutanga musi wa7 Kukadzi zvichizopera musi wa9 asi zvave kuitwa  musi wa23 Kukadzi zvichizopera musi wa26 sezvo nhengo idzi dzichatanga dzambotenderera kune dzimwe nyika dzichidzidzisako.   Mapfumo anoti zvidzidzo izvi zvauya panguva yakanaka apo sangano ravo riri kuita gadziriro dzechikwata chemadzimai chichanokwikwidza kumutambo weAfrica/Europe Olympic Qualifier uyo uchaitirwa kuPretoria, kuSouth Africa muna Chivabvu.   “Zvabva zvatinakira nekuti tange tiri kugadzirira chikwata chedu icho tinoda kuzotumira kuPretoria muna Chivabvu kunokwikwidza kumutambo wekurwira tikiti rekuenda kuTokyo, kuJapan kumutambo we2020 Olympic Games.   “Saka varairidzi vedu vakadzidziswa vopihwa ruzivo rwepamusoro rwesoftball ndinoona tichisvika kure,” anodaro Mapfumo.
sports	Tanganda Half Marathon yoitwa	  KUCHANGE kusingadanwe anonzwa svondo rino kwaMutare uko shangwaiti dzekumhanya, kusanganisira dzinotarisirwa kubva kunyika dzekunze dzakadai seSpain, dzichakwikwidza mumujaho weAnnual Tanganda Half Marathon.   Shasha dzemarathon dzinodarika 700 dziri kutarisirwa kukwikwidza mumujaho wegore rino uye dzinosanganisira Misheck Sithole – uyo akahwina mujaho wevarume naRudo Mhonderwa akahwina kuvanhukdzi gore radarika.   Operations manager wekambani yeTanganda Tea, iyo iri kukotsvera mujaho uyu – Farai Garayi – anoti vari kutarisira dzimwe shasha dzekumhanya dzichabva kunze kwenyika.   “Gore rega rega tiri kugara tichitambira nhare kubva kunze kwenyika dzeshasha dzinomhanya marathon dzinoda kuuya kuzokwikwidza mumujaho uyu. Izvi zviri kurakidza kuti mujaho uyu uri kukura uye unofarirwa zvikuru.   “Saka isu sekambani tinovimbisa kuti makore anotevera ticharamba tichingoronga mujaho uyu,” anodaro Garayi.   Anoti gore rino kuri kuuya shangwiti dzemarathon dziri kubva kuSpain kuzokwikwidza mumujaho uyu.   “Kutaura kwandiri kuita kuno uku pane vanomhanya vekuSpain vakatonyoresa kuti vari kuuya kuzokwikwidza mumujaho uyu, zvinorakidza kuti wave mukuru uye unoteverwa pasi rose,” anodaro.   Shasha yemujaho wewiricheya Edmund Makutya – uyo anove kaputeni weTeam Zimbabwe – anoti mujaho weTanganda Half Marathon wakakosha chaizvo sezvo uchivabatsira mukuita gadziriro dzavo apo vanozoenda kunokwikwidza kunze kwenyika.   “Mujaho uyu wakatinakira isu nekuti tinogara tichienda kunokwikwidza kunze kwenyika saka tinoushandisa kuita gadziriro dzedu ndosaka tichiukoshesa uye tichienda gore negore kunokwikwidza,” anodaro Makutya.   Mujaho uyu wakareba makiromita 21 uye unomhanywa muMvuma road uchizoperera paMutare Sports Club.
sports	MaSoccer star aripi?. . . vamwe votambura, vamwe zviri kufaya	KUPERA kwemwaka wega-wega wenhabvu makore ese kunopihwa mubairo weSoccer Star of the Year kumutambi anenge atamba zvinonwisa mvura kudarika vamwe vose.   Vatambi vakagashidzwa mubairo uyu vanosanganisira George Shaya, Shacy Tauro, Moses Chunga, Peter Ndlovu, Wilfried Mugeyi naAgent Sawu uye vamwe vachingobva kuhwina mubairo uyu vakabva vawana mukana wekuenda kunotambira kunze kwenyika.   Asi makore adarika, vamwe vatambi vakahwina mubairo uyu vakakundikana kusvika kure mumutambo uyu. Mubvunzo unouya pakadai ndewekuti saka vanosarudza mutambi anozogachidzwa mubairo uyu vanovhotera mutambi chaiye here kana kuti kungosarudza wavanenge vachida?   Ongororo kubva mugore ra2010, inotaridza kuti vatambi vanoti Charles Sibanda (2010), Washington Arubi (2011), Denver Mukamba (2012), Tawanda Muparati (2013), Dennis Dauda (2014), Danny Phiri (2015), Hardlife Zvirekwi (2016) naRodwell Chingetere (2017) vakahwina mubairo uyu.   Pavatambi ava, vatatu chete vanoti Arubi, Mukamba naPhiri ndivo vakakwanisa kutengwa nezvikwata zvekuSouth Africa, asi Mukamba akadzoka mushure mekanguva kadiki. Charles Sibanda (2010)
sports	Tinogona kutora ‘coach’ wekunze: ZIFA	  SANGANO rinotungamirira nhabvu yemuno reZimbabwe Football Association (ZIFA) rinoti rinogona kugadza mumwezve murairidzi wechikwata chenyika chemaWarriors wekunze kana wemuno kuti agotsiva Zdrvako “Loga” Logarusic uyo akadzingwa basa kutanga kwesvondo rino.   Zvichitevera kudzinga kwavakaita Loga basa, ZIFA iri pakati pekutsvaga murairidzi wekutsiva chizvarwa chekunyika yeCroatia ichi, icho chakakwanisa kurairidza mitambo 14 chete yemaWarriors ndokuhwinha mumwe chete.   Pari zvino ZIFA ichambogadza murairidzi anongofanobata chigaro ichi kwekanguva kadiki uyo vachapa basa rekutungamira maWarriors mumitambo yemwedzi unotevera apo achange achirwirira tikiti rekuenda kuQatar World Cup. Mutungamiriri weZifa – Felton Kamambo – anoti ZIFA yatanga basa rekutsvaga murairidzi anotsiva Loga.   “Zvichitevera kupesana kwatakaita naLoga, veruzhinji vangade kuziva kuti tinogona kugadza mumwe murairidzi wemaWarriors anove chizvarwa chekunze kwenyika asi hunge kana ane magwaro akakwana uye akatifadza patinoita hurukuro naye.   “Iye zvino tave kushambadza basa iri tichitsvaga murairidzi mutsva anouya kuzotungamira chikwata chedu. “Saka basa iri tinogona kungopa chero murairidzi, angave wemuno kana wekunze anenge atifadza ane zvatiri kutsvaga ndiye achapinda panyanga,” anodaro Kamambo.   ZIFA yainge yambovimbisa kuzivisa murairidzi achafanobata chigaro ichi musi weChipiri svondo rino usati wadarika asi haina kuzoita saizvozvo.   Mumitambo 14 iyo Loga akarairidza maWarriors, akangokwanisa kuhwina mumwe chete, ndokuita mangange mishanu uye ndokukundwa misere.   Zvisinei, asiya maWarriors abudirira kuenda kumitambo yeAfrica Cup of Nations iyo ichatambwa gore rinotevera kuCameroon. Asi, asiyawo chikwata chenyika ichi chiri pasi muGroup G murwendo rwekurwira kuenda ku2022 Qatar World Cup apo chiine chibodzwa chimwe chete kubva mumitambo miviri yachatamba kusvika pari zvino.   Mwedzi unotevera, maWarriors achasangana neGhana mumitambo miviri yakatevedzena yekurwira kuenda kuQatar iyo vanofanirwa kuhwina kuti varambe vaine mukana.
sports	Mitambo yePremier Soccer League Yopinda Muvhiki reChinomwe Dynamos Ichinzi Isaite Mhirizhonga	Mhuri yenhabvu irikutarisira mitambo isina mhirizhonga apo makwikwi eCastle Lager Premier Soccer League ari kupinda musvondo rechinomwe. Mhuri yenhabvu munyika haisati yakanganwa mhirizhonga yakaitika svondo rapera apo vatsigiri veDynamos vakamuka chibhebhenenga mushure mekunge chikwata chavo chadamburwa 1-0 neFC Platinum vachitarisira kuti izvi hazvidzokororwe apo chikwata ichi chakananga kuBulawayo kunosangana neTsholotsho Pirates. Makwikwi eCastle Lager Premier Soccer League arikupinda musvondo rechinomwe apo Dynamos yacho iripachinhanho chakaoma chegumi neshanu asi mumwe mutsigiri Dembare VaShepard Manatsa vanoti vamwe vavo vanofanira kubvuma kukundwa kana izvi zvaitika. Asi VaManatsa vanoti chishuwiro chavo nedechekuti vakunde Tsholotsho Pirates kuitira kuti varambe vari muhondo yekukwikwidza kutora mukombe uyu uyo vakatorerwa neChicken Inn gore rapera. Asi vanoongorora zvemutambo wenhabvu vanoti zvirikutarisirwa naVaManatsa angangove maroto sezvo chikwata chavo chiri kutatarika. Dynamos ikakundwa, inosaririra zvikuru pazvikwata zviri kutungamira sezvo FC Platinum iyo iripamusoro soro isiri kutemwa nemusoro nekuti irikusangana neBorder Strikers iyo isina kana poindi imwechete kana chibodzwa zvacho pamitambo mitanhatu yavatamba. Muteveri weFC Platinum VaTerrence Kuhuni vanoti varikufara zvikuru nematambiro arikuita chikwata chavo vachiti ivo vakatarisa zvimwe zvikwata varikuona kunge FC Platinumn iri pamberi mberi zvinotyisa. VaKuhuni vanoti havasi kumbotarisa zvemutambo weBorder Starikers vachiti ivo vakatokunda kare. Asi kugona kunenge Kudada haifanire kudherera Border Strikers sezvo zvikwata zvinenge zviri pakaoma kudai zvinowanzoita mashiripiti anenge asingatarisirwe neveruzhinji. FC Platinum ikakundwa inenge yapa mukana kuHighlanders iyo iripamusha neHarare City. Vemumusha weHarare City varikuzhamba sezvirikuitawo veDynamos zvekuti svondo rapera vaishevedzera kuti murairidzi wavo VaTaurayi Mangwiro vanofanira kusiiswa basa. Izvi zvakaramba kutambirwa nevanoisa mari kuchikwata ichi vekanzuru yeHarare, vatsigiri ava vave kushevedzera kuti chikwata chavo chinofanira kukunda. Mumwe wavo vari kuti Harare City inofanira kukunda ndiVaLawrence Chapata avo varikuchemera mapoinzi matatu. Chikwata chiri pachinhanho chechitatu cheCaps United chiri pamusha asi kwete muNational Sports Stadium. Chiri kunotambira kuRufaro Stadium sezvo nhandare yeNational Sports Stadium yakachengeterwa mutambo uripo pakati pemaYoung Warriors nemaUnder 20 eCameroon nesvondo. MaGreen Machine akadamburwa mumutambo wavo wesvondo rapera 2-1 neHow Mine asi murairidzi wavo VaLloyd Chitembwe vanoti mutambo uyo yatove mvura yakaerera. Mumwe mutambo uripo ne Svondo uri pakati peChapungu neNgezi Platinum Stars Mitambo yese ye muHarare iri kutambwa neMugovera kupa mukana kumutambo wemaYoung Warriors nemaCameroon Cups we2017 Africa Youth Championships. Asi mune mamwe maguta, neSvondo mitambo iri ko ndeiyi. Mutare City Rovers ne Chicken Inn (Sakubva), Hwange ne How Mine (Colliery) and Highlanders v Harare City (Barbourfields) Nhengo yeWarriors Fan Club VaTendai Dzuwa vanoti veruzhinji vanofanira kuenda kuNational Sports Stadium kunokuza maYoung Warriors kuti akunde mumutambo wakakosha uyu. Chikwata chichakunda mumitambo miviri chichasangana neicho chichakundawo pamutambo weLibya neBenin munzira yekuenda kuma 2017 Africa Under 20 Championships. Makwikwi emuAfrica aya achaitirwa muZambia munaKubvumbi gore rinouya. Totarisa mutambo wekiriketi Masemi fainari e 2016 Associate Provincial League ari kubaka moto kuMasvingo neBindura apo zvikwat zvina zvasara mumakwikwi aya zvirikubandana. Chikwata cheSouthern Rocks chirikusangana neWestern Tigers kuMasvindo panguva imwecheteyo Centrals irikuratidzana masimba nePower Turbines kuBindura. Zvikwata zvichakunda mumitambo iyi zvirikusangana mufainari musi wa 28 Chivabvu. No media source currently available  
sports	Simudzirai nhabvu yevechidiki’	  ZVIKWATA zvenhabvu zvinokwikwidza muDivision One kana muPremier League zvokurudzirwa kuti zvikoshese vatambi vechidiki nechinangwa chekusimudzira matarenda avo kuti vagozove vatambi vemangwana.   Kurudziro iyi yakapihwa nasachigaro weNorthern Region Division One, Martin Kweza, achiti kuti nhabvu yemuno ibudirire zvakakosha kuti zvikwata zvipe mikana kune vechidiki.   Anoti kuNorthern Region, zvikwata zvose zvinokwikwidza vakazvitaurira kuti zvinofanirwa kuve zvine vatambi vashanu kana kudarika vane makore ari pasi pe18 ekuberekwa avo vavanoda kuona vachitamba masvondo ese.   Izvi, anodaro Kweza, zvinobatsira kuti nhabvu irambe ichikura pamwe nekuti vatambi ava vagofambira mberi mumutambo uyu.   Anoti kuwanza vatambi vechikuru muzvikwata hakubatsire sezvo zvichidzosera nhabvu kumashure uye nekushaisa vechidiki mikana yekusimukira mumutambo uyu.   “Donzvo redu isu kuvaka vatambi vechidiki kuti vasimukire vagotimirira vachienda kunotambira kunze kwenyika kune zvikwata zvakasiyana. Ndiko kusaka isu tichikurudzira zvikwata zvose zvinokwikwidza muNorthern Region kuti ngazvive nevatambi vashanu kana kudarika vane makore ari pasi pe18 ekuberekwa nekuti chatinoda kuona vechidiki vachivakwa tarenda ravo.   “Kungowanza madhara ega hakubatsire uye hakuna kwamunosvika nechikwata nekuti madhara anenge achembera. Ndiko kusaka muchiona kuti zvikwata zvinobva muNorthern Region pazvinopinda muPSL zvinosvika zvichitamba nhabvu inonwisa mvura nekuti chikwata chinenge chakaumbwa chine vechidiki vakawanda.   “Tinoona kuti madhara mazhinji kana apera anouya kuzopedzera nguva yavo muDivision One voshaisa vechidiki mukana. Asi tinoti ipai mukana kune vechidiki uye madhara musamarase zvachose nekuti vanodiwa kudzikamisa vechidiki nekubatsira kuvaumba,” anodaro Kweza.   Pari zvino pazvikwata zvinokwikwidza muPremier League, zvitatu zvinoti Ngezi Platinum Stars, Harare City neHerentals ndizvo zvine vechidiki vanokwikwidza muNorthern Region Division One.   Zvikwata zvevechidiki izvi zvnoti Ngezi Platinum Under-19, Harare City Curbs neHerentals U-20.   Kuchitiwo Highlanders ndiyo yega ine chikwata chinokwikwidza muSouthern Region Division One.   Kweza anoti kana zvikwata zvakawanda zvemuPSL zvikave nevatambi vanokwikwidza muDivision One zvinobatsirikana kuburikidza nekubika vatambi uye hazvizombonetsekane nekutenga vatambi.   “Zvikwata zvose zvemuPSL zvikaita vechidiki vanokwikwidza muDivision One, zvinobatsira kubika vatambi vakawanda uye hakuna chikwata chinozombonetsekana nekutenga vatambi nekuti vanenge varipo vakawanda.   “Saka kurudziro iri kuzvikwata zvose kuti itaiwo zvikwata zvenyu zvevechidiki zviri muDivision One uye koshesai kubika vatambi vechidiki,” anodaro Kweza.
sports	Vasina kubaiwa hamupindi: PSL	  PREMIER SOCCER LEAGUE (PSL) inoti vatsigiri venhabvu vachatanga kutenderwa kupinda munhandare svondo rino mumitambo yeChibuku Super Cup quarter-final uye matiki ekupindisa achatengeserwa kumunhu anenge aburitsa gwaro kana kuti kadhi rinoratidza kuti akabaiwa majekiseni ose ekudzivirira chirwere cheCovid-19.   Izvi zvinotevera kupihwa mvumo kwakaitwa vatsigiri 2 000 kuti vaone mutambo uyu.   Mutauriri wePSL – Kudzai Bare – anoti kutanga svondo rino, vatsigiri vachatenderwa kupinda munhandare kuti vaone mitambo yenhabvu, asi vanofanirwa kunge vakadzivirirwa zvizere kuCovid-19.   Anoti matikiti ekupindisa munhandare achatengeswa kune vakabaiwa nhomba dzekudzivirira denda iri mitambo isati yatanga.   Bare anoti PSL ichazivisa nezvenzvimbo dzinenge dzichitengeswa matikiti ekupindisa munhandare.   “Kutanga svondo rino, vatsigiri vachange votenderwa kupinda kuona zvikwata zvavo zvichitamba. Asi tinoda kuzivisa kuti kuti mutsigiri akwanise kutenga tikiti rekupindisa munhandare kunoona chikwata chake chichitamba, anofanirwa kutanga aburitsa kadhi rake rinoratidza kuti akabaiwa majekiseni eCovid-19 pamwe nemagwaro ake ose akakwana anosanganisira chitupa. Kana usina izvi, haukwanise kutengeserwa tikiti redu.   “Chimwezve, matikiti aya haasi kuzotengeswa musi wemitambo, asi achatengeswa mitambo isati yatambwa nekuti hatidi kuti musi wemitambo kunhandare kuite nyonganyonga pakupinda uye vanhu vozoungana. Munhu anouya netikiti rake osvika achingopinda kana magwaro ake ose aongororwa,” anodaro.   Bare anoti PSL ichange ichishanda nemapurisa eZimbabwe Republic Police (ZRP) nemamwe mapoka anochengetedza runyararo mukuona kuti mitemo iri kuchengetedzwa.   “Tichange tichishanda neZRP nemamwe makambani mukuona kuti mitemo iri kutevedzerwa. Nekuti kune vamwe vangagona kuuya vachida kupinda vasina magwaro akakwana anodiwa.   “Tichangezve tiine vezveutano vachitibatsira kuongorora utano hwevanhu vachipinda munhandare. Isu hatidi kuti nhabvu igokonzeresa kupararira kweCovid-19,” anodaro Bare.   Zvichakadai, mumitambo iriko svondo rino yeChibuku Super Cup iyo ichatambwa musi weMugovera, Chicken Inn ichisangana neNgezi Platinum Stars kuBaobab Stadium mumutambo uchatanga na11:00 dzemangwanani uye masikati nenguva dza15:00 FC Platinum ichatatsurana neHighlanders FC.   Musi weSvondo, munhandare imwe chete iyi, Cranborne Bullets ichisangana neHarare City mangwanani kuchiti Dynamos FC icharovana neBlack Rhinos.
sports	Emery oda vamwe vatambi	anovimba kuti Arsenal ichamutsigira muna Ndira uno nekumutengera vamwe vatambi, asi akaramba kutaura kuti Denis Suarez achange ari mumwe wacho here.Mutambi weBarcelona uyu ari kunzi ari kudiwa chaizvo nechikwata chekuEmirates ichi uko achasanganiswa zvakare naEmery uyo waakashanda naye kuSevilla.   Chikwata chake chichangobva kukunda Blackpool 3-0 mumutambo weFA Cup third-round.   Emery anoti,” Ndinofunga kuti chikwata chiri kushanda kutsvaga vatambi vanogona kutibatsira mumwedzi mina inotevera. Ndinofunga kuti nguva ino tinogona kubatsirika tikatsvaga mutambi wekumashure. Asi hazvisi nyore nekuti tina Konstantinos Mavropanos uyo ari kudzoka mushure mekumbokuvara. Tinodazve mutambi wekumberi, mumwe chete anokwanisa kutamba kumberi munzvimbo dzakasiyana.”   Paakabvunzwa kuti anoona Suarez achitamba sewinger, murairidzi wemaGunners uyu akawedzera kuti, “Ndipo paaitamba kwese, ndichimurairidza aitamba kurudyi kana kuruboshwe panzvimbo iyoyi.”
sports	Ndiyani Achatora Mukombe weCastle Premier Soccer League Pakati peCaps ne FC Platinum	Mhemberero yekutora mukombe weligi yanga yakarongwa nevatsigiri veCaps United yambomiswa kwete nekuda kwavo. Kunyange hazvo Caps United neMugovera yakarova Ngezi Platinum Stars 1-0, mhemberero yavo yakakanganiswa neFC Platinum iyo yakadambura Highlanders 3-0 ndokuramba ichikwikwidza nemaGreen Machine pamukombe weCastle Lager Premier Soccer League. MaGreen Machine aitarisira kutora mukombe nekurova Ngezi Platinum Stars, vachitarisirawo panguva imwecheteyo kuti FC Platinum yaiita mangange kana kurohwa neHighlanders, izvo zvakaramba kuitika. Kwasara mutambo mumwe chete, zvikwata zviviri izvi zvasiyana nemaponzi maviri chete, Caps United iine mapoinzi makumi matanhanhu, FC Platinum ichitevera nemaponzi makumi mashanu nemasere. Makundano aya ari kupera svondo rino apo Caps United iri kusangana neChapungu kuAscot Stadium panguva imwecheteyo Kugona Kunenge Kudada iri kutamba neTsholotsho Pirates kuLuveve. Mitambo iyi yakaoma zvikuru sezvo Chapungu neTsholotsho Pirates dziri kurwira kuramba dziri muPremier Soccer League mwaka unotevera. Murairidzi weNgezi Platinum Stars Tonderayi Ndiraya anoti makundano aya asvika pakaoma asi semaonero ake, Caps United iri pamberi zvishoma mukuenda mumitambo wekupedzisira. Mutambi weCaps United Ronald Pfumbidzai anoti mumitambo yekugumisira iyi havasi kuzotarisa kuti FC Platinum yatamba sei asi vachaona kuti vaita zvavanotarisirwa zvekurova Chapungu. Mumwe mutambi wemaKepekepe Phineas Bamusi anoti mukombe uri mumaoko avo asi vanofanira kuurwira zvakasimba. Mimwe mitambo yemuPSL yakapera seizvi….  Triangle 0 Dynamos 1 Tsholotso 1 Byo City 2 Mutare City 2 Harare City 2 Chicken Inn 1 Border Strikers 0 Hwange 0 Chapungu 0 ZPC Kariba 0 How Mine 0  Mighty Warriors Chikwata chenyika chevanhukadzi chemaMighty Warriors chakatanga makundano acho eAfrica Women’s Cup of Nations zvakanaka mushure mekuita mangange 0-0 neSouth Africa. MaMighty Warriors anofanira kukunda Egypt nemusi weChipiri kuti vasimbise mukana wavo wekusvika muma semi fainari emakundano aya. Mutambo weZimbabwe wekugumisira mugungano iri uriko musi weChishanu neCameroon. Sachigaro weCAPS Omiswa Basa Mune imwewo nyaya. VeZIFA vamisa basa sachigaro weCaps United VaLewis Uriri avo vari kupomerwa mhosva yekushevedzera musangano wezvikwata zvePSL usina kutenderwa neveZifa. VaUriri vanonzi vakashevedzera musangano uyu musi wa 29 Gumiguru apo vanonzi vakafurira zvikwata zvenhabvu yepamusoro izvi kuramba chisungo cheZIFA Assembly chekuti muPSL mubude zvikwata zvina. Gwaro rakabva kuZifa rinoti kutanga nemusi weMuvhuro uno VaUriri havachatenderwi kuve nechekuitita nezvemutambo wenhabvu muZimbabwe. Studio Seven haina kukwanisa kunzwa kuna VaUriri kuti vanoti chii nezvenyaya iyi. Svondo rapera, veZifa vakamisa basa sachigaro wePSL VaPeter Dube pamwe naChief Executive Officer weHighlanders VaNdumiso Gumede vachipomerwa mhosva dzakasiyana siyana. No media source currently available  
sports	Upenyu mberi, mitambo mumashure: PSL	SANGANO rePremier Soccer League rinoti harizive kuti nhabvu ichatambwa here mwaka uno wa2020 sezvo iye zvino isiri nguva yekufunga zvemutambo, asi kuchengetedza utano neupenyu hwevanhu.   Kare mwaka wenhabvu unozivikanwa uchitanga kupera kwaKurume kana kutanga kwaKubvumbi.   Asi mitambo yegore rino yakambomiswa senzira yekutevedzera gwara rakatarwa nemutungamiri wenyika President Mnangagwa rekuti vanhu vose vasaungane uye vagare kudzimba senzira yekudzivirira kutapurirana nekupararira kwechirwere cheCovid-19 icho chinokonzerwa neutachiona hunodaidzwa kuti coronavirus.   Zvichitevera kuwedzerwa kwakaita mazuva e“lockdown” nemutungamiri wenyika svondo rino, mutauriri wePSL, Kudzai Bare anoti ino haisi nguva yekumbofunga zvekuti nhabvu inotanga riinhi sezvo vanhu vari kubatwa nechirwere cheCovid-19 uye vamwe vachifa nacho.   “Isu tiri kutevedzera danho rakatorwa nemutungamiri wenyika President Emmerson Mnangagwa rinoti vanhu vasaungane uye vagare kudzimba dzavo senzira yekuderedza kupararira kwechirwere checoronavirus.   “Vanhu vari kufa nechirwere ichi saka zvakakosha kuti veruzhinji vagare vakachengetedzeka nguva dzose kuitira kuti Covid-19 isapararire. Isu sePSL, hatikwanise kutaura nezvekutanga kwenhabvu iye zvino nemamiriro akaita nyika nekuda kwecoronavirus, chikuru kuti vanhu vachengetedzeke nguva dzose,” anodaro.   Anoenderera achiti kana chirwere ichi chapera, ndipo pavachazoronga kuti nhabvu inotanga here uye vanenge vachitarisa nepanenge pava nenguva.   “Kana lockdown yapera uye pava nehumboo hwekuti chirwere checoronavirus hakuchisina, ndipo tinotanga kuronga kuti mitambo ichitanga, asiwo tichatarisa kuti gore rinenge rafamba zvakadii.   “Iye zvino tinongokurudzira vanhu kuti ngavange vakachengetedzeka nguva dzose vari mumba, vasafunge zvenhabvu. Upenyu ndihwo hwakakosha nguva dzose,” anodaro.   Zviri kuitwa nePSL izvi ndizvo zviri kumamwe masangano enhabvu pasi rose uko mitambo yakamira kutambwa.
sports	World Cup Russia fixtures	Chikumi Russia vs Saudi Arabia (Group A) – Moscow (Luzhniki) – 4pm – ITV   Chishanu 15 Chikumi Egypt vs Uruguay (Group A) – Ekaterinburg – 1pm – BBC Morocco vs Iran (Group B) – St Petersburg – 4pm – ITV Portugal vs Spain (Group B) – Sochi – 7pm – BBC   Mugovera 16 Chikumi France vs Australia (Group C) – Kazan – 11am – BBC Argentina vs Iceland (Group D) – Moscow (Spartak) – 2pm – ITV Peru vs Denmark (Group C) – Saransk – 5pm – BBC Croatia vs Nigeria (Group D) – Kaliningrad – 8pm – ITV   Svondo 17 Chikumi Costa Rica vs Serbia (Group E) – Samara – 1pm – ITV Germany vs Mexico (Group F) – Moscow (Luzhniki) – 4pm – BBC Brazil vs Switzerland (Group E) – Rostov-on-Don – 7pm – ITV   Muvhuro 18 Chikumi Sweden vs South Korea (Group F) – Nizhny Novgorod – 1pm – ITV Belgium vs Panama (Group G) – Sochi – 4pm – BBC Tunisia vs England (Group G) – Volgograd – 7pm – BBC   Chipiri 19 Chikumi Colombia vs Japan (Group H) – Saransk – 1pm – BBC Poland vs Senegal (Group H) – Moscow (Spartak) – 4pm – ITV Russia vs Egypt (Group A) – St Petersburg – 7pm – BBC   Chitatu 20 Chikumi Portugal vs Morocco (Group B) – Moscow (Luzhniki) – 1pm – BBC Uruguay vs Saudi Arabia (Group A) – Rostov-on-Don – 4pm – BBC Iran vs Spain (Group B) – Kazan – 7pm – ITV   China 21 Chikumi Denmark vs Australia (Group C) – Samara – 1pm – ITV France vs Peru (Group C) – Ekaterinburg – 4pm – ITV Argentina vs Croatia (Group D) – Nizhny Novgorod – 7pm – BBC   Chishanu 22 Chikumi Brazil vs Costa Rica (Group E) – St Petersburg – 1pm – ITV Nigeria vs Iceland (Group D) – Volgograd – 4pm – BBC Serbia vs Switzerland (Group E) – Kaliningrad – 7pm – BBC   Mugovera 23 Chikumi Belgium vs Tunisia (Group G) – Moscow (Spartak) – 1pm – BBC South Korea vs Mexico (Group F) – Rostov-on-Don – 4pm – ITV Germany v Sweden (Group F) – Sochi – 7pm – ITV   Svondo 24 Chikumi England vs Panama (Group G) – Nizhny Novgorod – 1pm – BBC Japan vs Senegal (Group H) – Ekaterinburg – 4pm – BBC Poland vs Colombia (Group H) – Kazan – 7pm – ITV   Muvhuro 25 Chikumi Uruguay vs Russia (Group A) – Samara – 3pm – ITV Saudi Arabia vs Egypt (Group A) – Volgograd – 3pm – ITV Spain vs Morocco (Group B) – Kaliningrad – 7pm- BBC Iran vs Portugal (Group B) – Saransk – 7pm – BBC   Chipiri 26 Chikumi Denmark vs France (Group C) – Moscow (Luzhniki) – 3pm – ITV Australia vs Peru (Group C) – Sochi – 3pm – ITV Nigeria vs Argentina (Group D) – St Petersburg – 7pm – BBC Iceland vs Croatia (Group D) – Rostov-on-Don – 7pm – BBC   Chitatu 27 Chikumi South Korea vs Germany (Group F) – Kazan – 3pm – BBC Mexico vs Sweden (Group F) – Ekaterinburg – 3pm – BBC Serbia vs Brazil (Group E) – Moscow (Spartak) – 7pm – ITV Switzerland vs Costa Rica (Group E) – Nizhny Novgorod – 7pm – ITV   China 28 Chikumi Japan vs Poland (Group H) – Volgograd – 3pm – BBC Senegal vs Colombia (Group H) – Samara – 3pm – BBC England vs Belgium (Group G) – Kaliningrad – 7pm – ITV Panama vs Tunisia (Group G) – Saransk – 7pm – ITV
sports	Barcelona yotenga Martial	kugadzirira mari inosvika 60 miriyoni paunzi yekutenga mutambi weManchester United, Anthony Martial.   Martial zvinonzi haasi kufara kuOld Trafford uye hurukuro dzekuwedzera imwe kondirakiti yake hadzisi kufamba nekuda kwekushaya mikana yekutamba yakawanda muchikwata chaJose Mourinho. Kondirakiti yake yaanayo parizvino ichapera mugore ra2019, asi ine chimwe chibvumirano chekuti inogona kuwedzerwa rimwe gore pamusoro.   Kubva Alexis Sanchez auya kuchikwata ichi muna Ndira, Martial haasati ambonwisa, angotamba mitambo mina chete inosanganisira uyo vakakundwa neTootenham pamwe neNewcastle uye akazoburitswa angotamba maminitsi 64 chete apo vakasangana neChelsea. Martial anonzi haana kufara paakaudzwa kuti ave kuchinja nzvimbo yekutambira zvichitevera kuuya kwakaita Senchez kuchikwata ichi.   Barcelona yaida kutenga Martial mwaka uno  ndokuzosarudza kutenga Ousmane Dembele kubva kuBorrusia Dortmund, asi inogona kuzodzokera mutambi uyu panopera mwaka uno.   Barcelona ine chivimbo chekuti inogona kutenga mutambi weFrance – Antoine Griezmann – kubva kuAtletci Madrid uye inonzi iri kuongorora Ryan Sessgnon weFulham. – SportsMail Football
sports	McGregor, Nurmagomedoc votatsurana	mutambo weMMA, Robin Black, anoti anofunga kuti Conor McGregor achasendeka kukwikwidza mumutambo uyu, asi hunge akakundwa naKhabib Nurmagomedoc kumutambo weUFC 229.   McGregor ari kutarisirwa kuti ndiye achakundwa mutambo uyu sekutaura kwevanobhejesa mitambo.   Mari iri kuiswa panaMcGregor yakawandisa pane iri kubhejwa panaNurmagomedov wekuRussia uyo waachasangana naye kuLas vegas muna Gumiguru.   Black anoti anofunga kuti mutambo uyu uchave mukuru kuvatambi vese nekuti hapana anoda kukundwa.   “Kunyangwe pane zvakawanda zvekuhwina mumutambo uyu, zvakawanda zvavacharuzawo zvakare. Nekuti kana McGregor akakundwa, mumaonero angu, achasendeka kukwikwidza mumutambo uyu. Kana McGregor akakundwa chete, hatichamuone mumutambo uyu zvakare.   “Kana Khabib akakundwa mutambo uyu, haangorase nhorowondo yake yekusakundwa kwete, asi kukundwa nemunhu akaita saMcGregor hakumbomufadze, apo morari yange yakasimudzwa yemutambo uyu. Kukundwa uku hakumbomuitire zvakanaka kunoshandura zvakawanda,” akadaro. – Sportsmail MMA
sports	Hatizi DeMbare: FC Platinum	SHASHA yeCastle Premiership FC Platinum inoti vatsigiri venhabvu kana vaongorori vemutambo uyu  ngavasafananidze chikwata chavo neDynamos iyo yakasvika kufainari yemutambo weCAF Champions League mugore ra1998.   Zvikuru zvange zvichitarisirwa kubva kuFC Platinum gore rino apo yakabudirira kupinda mumagroup-stages eCAF Champions League ayo anozivikanwa semini-league, kekutanga munhorowondo yechikwata ichi.   Asi isati yambosvika kure, FC Platinum yakatoburitswa mumumakwishu aya zvichitevera kutadza kwayakaita kuhwina kana mutambo mumwe chete zvawo muboka rayo muGroup B kubva mumitambo mina yayatamba.   Iye zvino FC Platinum yasarirwa nemitambo miviri chete neOrlando Pirates pamwe neEsperance of Tunisia uye kunyangwe ikaihwina hazvichabatsire chinhu.   Munhorowondo yenhabvu yemuno, chikwata cheDynamos ndicho chega chakakwanisa kuita zvinorova mumutambo uyu izvo zvakachiona chichisvika kufainari mugore ra1996 uye ikazombosvika kumasemi-fainari muna 2007.   Zvimwe zvikwata zvinosanganisira FC Platinum zviri kukundikana kutevera mumatsimba eDeMbare.   Muhurukuro neKwayedza, mukushi wemashoko weFC Platinum – Chido Chizondo – anoti zvikwata hazvifanane uye ivo pavakasvika mumakwishu aya vanofara napo nekuti ndipo pavaishuvira kusvika.   “Musatifananidze neDynamos isu, pedu patakasvika ndipo chaipo pataida kusvika. Chikuru chamunofanirwa kuziva ndechekuti isu tave nemakore 11 tapinda muPremier League saka hamungatienzanise nanaDynamos vagara kwemakore akawanda.   “Tichiri kudzidza uye tinovimba kuti patichadzoka tinogona kusvika pane chimwe chinhanho,” anodaro Chizondo.   Achibvunzwa neKwayedza kuti anonzwa sei sezvo chikwata chavo chakatadza kuhwinha kana mutambo mumwe chete, Chizondo anoti,  “Patakatosvika zvakatoringana zvakadaro nekuti isu chataingoda chete kusvika kumagroup-stages emutambo uyu, zvimwe zvese zvaizouya ibhonasi.   “Patakahwina tikiti rekukwikwidza mumakwishu aya takazviudza sechikwata kuti chatinoda kupinda mumagroup-stages ayo anozivikanwa semini-league chete. Saka sechikwata takasvika pataida kusvika, zvimwe zvese hazvisisina basa. Kana tikazodzoka mwaka unotevera tinenge tave kutarisa zvimwe zvatinoda kuti zviitike,” anodaro Chizondo.   Zvisinei, shasha yekuongorora nhabvu ari mutsigiri mukuru wemutambo uyu, Chris ‘Romario’ Musekiwa, anoti FC Platinum ichiri kudzidza nezvemutambo uyu.   “Champions League ave makata, saka sechikwata munofanirwa kugadzirira zvakasimba.   “Mumaonero angu, FC Platinum iri pakudzidza nezvemutambo uyu saka vanoda kupihwa nguva uye ivo ngavagadzirire sechikwata nekuti zvinosuwisa kuti mumitambo yavatamba votadza kunwisa kamwe chete zvako.   “Ivo sechikwata vanofanirwa kuita vachibvunzawo kune zvimwe zvikwata zvakaita seDynamos kuti vakasvika sei kufainari, vonzwa mazano ayo andinoona kuti anogona kuvabatsira,” anodaro Musekiwa.   Mutambo unotevera weFC Platinum mumakwishu aya, ichatamba svondo rinotevera apo iri kunanga kuSouth Africa kunotamba neOrlando Pirates yozopedzisa svondo rinozotevera paichasangana neEsperance muno.
sports	‘80% yevatambi veZim vanonwa Bronco’	  MURAIRIDZI weBulawayo City, Philani ‘Beefy’ Ncube, otaura mashoko anokatyamadza zvikuru ekuti chikamu che80 percent chevatambi venhabvu vanotora zvinodhaka zvisingatenderwi mumuviri, kunyanya Broncleer.   Ncube akataura izvi pamutambo wakaona chikwata chake chichisangana neHighlanders apo vakahwina 1-0, achiti  mumwe mutambi wemuchikwata ichi aive akadhakwa, ndokuti, “Ndinoziva kuti ichokwadi anotora zvinodhaka”.   “Regai ndikuudzei, 80 percent yevatambi vemuZimbabwe vanotora zvinodhaka. Handichataure mazita, asi patakatamba neHighlanders, pange pane mutambi mumwe chete wemuchikwata chavo ange akatodhakwa. Aingovata. Saka ndinotoziva kuti anotora zvinodhaka. Ipapo wonzwa vamwe vachiti murairidzi ngaadzingwe basa,” anodaro Ncube uyo anotaura zvaanoda akasununguka uye achizivikanwa kuti haatsengi mazwi ake.   Anoti dambudziko guru nderekuti vamwe vatsigiri ndivo vane mhosva yekutengesa zvinodhaka izvi zvisingatenderwi mumuviri kuvatambi.   Anoti kutorwa kwezvinodhaka kwakazonyanya kuwedzerwa nekuuya kwakaita denda reCovid-19.   “Dambudziko guru nderekuti vamwe vatsigiri ndivo vanotengesera vakomana zvinodhaka izvi. Asi ndivo vanhu vanezenge vave kuti Mandla Mpofu, Joey Antipas kana Beefy ngaaende,” anodaro Ncube.   Anoti matambiro ave kuita chikwata chake mwaka uno, izvo zvaona Amakhosi ichitora zvibodzwa zvina mumitambo miviri yadarika, inyaya yekugadzirisa kutorwa kwezvinodhaka.   “Chandakaudza vakomana ndechekuti vanofanirwa kuzvisunda vega. Ndakavaudza kuti vasiyane nezvinodhaka votanga kuvimba nezvavanoita. Vechidiki ava vari kuzvikanganisa nekutora zvinodhaka. Zvinosiririsa nekuti mangwana varairidzi tisu tozopomerwa mhosva.   “Asi chokwadi vari kutungamira vatambi ava vanofanirwa kugara navo pasi vokurukura nhau dzine chekuita nekutorwa kwezvinodhaka,” anodaro.   Ncube anoenderera mberi achiti, “Mwaka usati watanga, PSL inofanirwa kuunza vanamazvikokota vodzidzisa vakomana kuti kune hupenyu mberi Covid-19 yapera. Iyi inyaya isina kumbobatwa-batwa kusvika nanhasi chaiye.   “Vakomana vange vachitora zvinodhaka senzira yehupenyu hwavo. Nyaya yekutora zvinodhaka iyi ichavakanganisa mwedzi mina inotevera. PSL neFootballers Union of Zimbabwe vanofanirwa kutora matanho nyaya yacho isati yaenderera mberi. Ndokuzivisa kuti vakomana ava vanogona kupasa kuvhenekwa Covid-19 kwete kutariswa zvinodhaka. Chimwe chinorwadza ndechekuti kana kuvatambi vechidiki zvatozara.”   Nyanzvi yezveutano kuZimbabwe Olympic Committee arizve chiremba wemaWarriors, Nick Munyonga, anoti hurongwa huripo hwekurwisa kutorwa kwezvinodhaka, asi kushaikwa kwemari ndiro dambudziko.   “Muchaona kuti senyika tinoita ongororo yekuvheneka vatambi kakawanda kuburikidza nerutsigiro runobva kugurukota rezvemitambo uye neWorld Anti-doping pamitambo yakasiyana kana zvikwata zvichigadzirira kunokwikwidza.   “Takanyorera kuPSL tikavapa mabhajeti kuti pagoitwa zvirongwa zvekuvheneka vatambi. Tinoitisa zvidzidzo munyika yese. Zvirongwa zviripo hazvo asi kwete zvepamusoro nekuda kwenhau yemari.   “Kuvheneka munhu mumwe chete panodiwa US$500, kusanganisira mari yekufambisa. Saka imari yakawanda, asi tinoziva kuti gurukota redu riri kuedza kugadzira bhajeti kuburikidza neZOC,” anodaro Mushonga uyo anove zvekare sachigaro weAfrica Zone V1 Region Anti-doping.
sports	Chelsea yadzinga Tuchel	  CHIKWATA cheChelsea nhasi mangwanani chadzinga basa murairidzi wacho Thomas Tuchel.   Izvi zvinotevera kusatamba zvinogutsa kuri kuita chikwata ichi mumwaka mutsva wegore rino.   Chelsea yakakundwa neDinamo Zagreb nezuro manheru mumutambo wavo wekutanga weUEFA Champions League.   Chinyorwa chabva kuChelsea chinoti: “Nhasi Chelsea yapesana nemurairidzi wedu Thomas Tuchel.   “Takamirira munhu wose wekuChelsea FC, chikwata chinoda kutenda Thomas nebasa raakabata panguva yaaive nechikwata chedu.   “Apo vatungamiri vatsva vasvitsa mazuva 100 kubva vatenga chikwata chino uye vachiramba vachishanda vachienda mberi, ino ndiyo nguva yekushandura zvakawanda.   “Vamwe varairidzi veChelsea ndivo vachashanda nechikwata takatarisana nemitambo inotevera apo tiri pakati pekutsvaga murairidzi mutsva wekutsiva Tuchel.”
sports	Young Igwe osimudzira maboozer	ZVIKWATA zvitanhatu zvenhabvu yemaboozer zvichasangana svondo rino nemusi weMugovera paPrince Edward School, muHarare apo zvichatatsurana pamutambo wePeter Moyo at 29 Tournament.   Mutambo uyu uri kurongwa nemuimbi wemusambo weSungura – Peter ‘Dhewa’ Moyo – uyo anove nerudo nenhabvu zvikuru sezvo akambotambira zvikwata zvakadai seLancashire Steel Juniors nevatambi vanosanganisira Dennis Dauda.   Mutambo uyu uchange uri wekupemberera kusvitsa makore 29 okuberekwa kwaYoung Igwe sezita remadunhurirwa raMoyo pamwe nekusimudzira nhabvu yemaboozer.   “Nhabvu yechiboozer vazhinji vanoiona seyezvidhakwa chete, asi yakakosha zvikuru sezvo ichitibatsira kuvaka nekuchengetedza miviri yedu.   “Kana vanhu vakura, kazhinji nguva yekuvaka muviri tinenge tisina saka ndiri kuda kusimudzira mitambo yemaboozer iyi iite mukurumbira itambwe nezvikwata zvakawanda.   “Hongu, ndinoziva kuti zvikwata zvakawanda zviriko zvinotamba nhabvu yemaboozer zvichikwikwidza asi ini ndiri kuda kuisimudzira iite mukurumbira,” anodaro.   Moyo achatambawo mumutambo uyu sezvo chikwata chake chaanotambira cheLimpopo FC chichange chiri chimwe chezvichakwikwidza.   “Ini ndiri kutambawo musi wacho sezvo chikwata changu Limpopo FC chiri kuzokwikwidzawo. Ndichange ndichirakidzawo tarenda rangu,” anodaro Moyo.   Zvikwata zvichahwina pamutambo uyu zvichawaniswa mibairo yakasiyana-siyana inosanganisira mikombe nemenduru.
sports	Chikwata chakasimba: Mapeza	  MURAIRIDZI wemaWarriors — Norman Mapeza — anoti chikwata chake chiri kufanirwa kurwa semvumba musi weMugovera apo chiri kusangana neGhana mumutambo wemuGroup G wekurwira kuenda kumakwikwi eQatar 2022 World Cup gore rinotevera.   MaWarriors anotofanirwa kuhwina mutambo uyu kuti arambe ane mukana wekubudirira kuenda kuQatar sezvo kusvika pari zvino angokwanisa kuwana chibodzwa chimwechete kubva mumitambo miviri yaatamba.   Mumutambo wavo wekutanga, Warriors akaita mangange 0-0 neSouth Africa ndokuzokundwa wechipiri neEthopia unove mutambo uyo wakazoona sangano rinotungamira nhabvu reZifa richidzinga basa Zdravko “Loga” Logarusic aive murairidzi wechikwata ichi.   Zvichitevera kugadzwa kwakaitwa Mapeza kuti atsive Loga, Mapeza anoti chiremerera chikuru chaakapihwa kurairidza nyika yake nekudaro zvakakosha kuti varwe vamire. Achitaura nemusi weChipiri vasati vasimuka vakananga kuGhana, Mapeza akati zvakakosha kuti vagowana zvibodzwa zvizere kuAccra.   “Munhabvu, nguva dzose tinotambira kuhwina saka tiri kufanira kubata basa sebasa kuGhana nekuti nyika iri kutarisira zvikuru kubva kwatiri.   “Mutambo uyu wakatikoshera saka tichazama nepatinokwanisa kuunza zvibodzwa zvose nekuti tinoziva kuti hapana asingade kuhwina. Isu tinototamba mitambo yedu tichida kuhwina,” anodaro Mapeza.   Apo maWarriors ari kusangana neGhana kuAccra, achange ane vatambi vanotambira kuEngland vanoti Marvelous Nakamba weAston Villa, Jordan Zemura weAFC Bournemouth naTendayi Darikwa weWigan Athletic avo vakambokundikana kuuya kuzotamba mitambo yeSouth Africa neEthopia nekuda kwekuti Zimbabwe yakaiswa muboka rered list renyika dzinonzi dzine vanhu vakawanda vane chirwere cheCovid-19.   Vatambi ava vachangokwanisa kutamba mutambo wekuGhana chete asi havazokwanise kuzouya kuzotamba wemuno uyo uchasangana maWarriors neThe Black Stars svondo rinotevera musi weChipiri.   “Zvinofadza kuti kuGhana tichange tine chikwata chakasimba, tiine vatambi vedu vose saka tinofanira kubata basa sebasa. Mitambo yadarika, tange tichitamba takashota tisina vamwe vatambi vedu, apa tichange tinavo kuGhana uko tinofanirwa kubva nezvibodzwa.   “Mumutambo wekunoku ndiwo vatambi vekuEngland vasiri kutenderwa kuuya, asi zvakangonakawo nekuti iyo Ghana ine vayo vatambi vanotambira kuEngland vachatadzawo kuuya kuno,” anodaro Mapeza.   Apo maWarriors achatatsurana nemaBlack Stars, achange achishuvira kuti mutambo weSouth Africa neEthopia ugopera ari mangange kuitira kuti mukana wavo wekuenda kuQatar urambe uripo.
sports	‘UPENYU PAMBERI, BHORA MUSHURE’	MUTAMBI weZimbabwe Warriors nechikwata cheStade de Reims chekuFrance, Marshall Munetsi, anoti panguva ino yechirwere cheCovid-19 icho chatekeshera pasi rose, upenyu hwevanhu hunofanirwa kukosheswa kudarika mutambo wenhabvu.   Achitaura svondo rino ari kuFrance uko anotambira achitambira nhabvu yake, Munetsi anoti kumiswa kwakaita mitambo yenhabvu kunyika iyi pamwe nepasi rose kwakakosha sezvo matanho akatorwa aya ari kubatsira kurwisa kupararira kwecoronavirus.   “Ini semutambi wenhabvu, mutambo uyu hauna kunyanya kukosha kukunda upenyu hwevanhu. Ndinotsigira kumiswa kwakaitwa mitambo yenhabvu sezvo uku kuri kubatsira kurwisa kupararira kwecoronavirus.   Kana chirwere ichi chapera hacho, tochidzokera kunotamba hedu nhabvu.   “Zvose ngatingozviisai mumaoko aMwari, zvichadarika hazvo todzokera kuupenyu hwedu hwemazuva ose,” anodaro.   Munetsi akatanga kutambira chikwata cheStade de Reims mwaka uno achibva kuchikwata cheOrlando Pirates chekuSouth Africa.   Kusvika pazomiswa mitambo yose, Munetsi ange achitamba nhabvu inonwisa mvura kuStade de Reims izvo zvakambomuona achimaka shasha Neymar Jnr mune umwe mutambo wechikwata chake necheParis St Germain (PSG) uyo chikwata chaje chakahwina 2-0. Mumutambo uyu, Munetsi akarumbidzwa zvikuru sezvo PSG ichizivikanwa pasi rose nevatambi vanoita “kuruka” bhora vachisanganisira iye Neymar Jnr, Kylian Mbappe, Edinson Cavani asi musi uyu shasha idzi dzakashaiswa mukana.   Munetsi anoti agere zvakanaka kuchikwata chaari kutambira cheReims achiti kana mumwe mukana wekuenda kune chimwe chikwata ukaiuya, achatarisa zvinomunakira.   “Ndiri kugutsikana nepandiri iye zvino, asi ndinoda kusvika kumusoro-soro nenhabvu. Ndichatungamirirwa naMwari murwendo rwangu uye kwose kwandinoenda ndiye anoziva kwandichasvika.   “Ingori nyaya yekuona zuva nezuva kuti zvinenge zvichifamba sei. Kana mukana wauya ndinoushandisa ndofambira mberi nemutambo,” anodaro Munetsi.   Nemusi weChipiri svondo rino, vanhu 18 vange vabatwa vaine chirwere cheCovid-19 muZimbabwe apo vatatu vacho vakatoshaya.
sports	Vakawanda Votadza Kuona World Cup neKudzimwa kweMagetsi	Vanhu vakawanda muZimbabwe vari kutadza kuona makundano avanofanira efifa World Cup nenya yekudzimwa kwemagetsi neZESA Saudi Arabia nhasi yashamisa pasi rose nekurova Argentina 2-1 pamutambo weWorld Cup kuQatar muGroup C. Vakawanda vange vachitarisira kuti Argentina ichasimudza mukombe uyu. Asi muZimbabwe vamwe havana kuona mutambo uyu sezvo kwange kusina magetsi. Nzvimbo zakawanda munyika dzatarisana nedambudziko guru remagetsi ari kuenda mangwanani odzoka pakati pehusiku panguva iyo mitambo ye2022 World Cup inenge yapera. Vanoitawo zvekubheja vatarisana nedambudziko guru sezvo nzvimbo dzavanotambira dziri kuswera dzakavharwa nekushaya magetsi. Muzvinabhizimisi VaInnocent Mutenha avo vane mabhawa muWarren Park nekuKuwadzana vanoti magetsi avakanganisira basa panguva ino yeWorld Cup. Nemhaka yekushaikwa kwemagetsi uku, vakawanda nezuro vakatadza kuona mutambo weWorld Cup wavaishuwira pakati peSenegal neNetherlands uyo Senegal yakarohwa 2-0. Mutambo weSenegal unotevera uriko neChishanu apo iri kusangana neQatar.MMuongorori wemutambo wenhabvu VaTinashe Museti vanoti Qatar inofanira kukunda kana kuti huhwandu hwevanhu vemuQatar mudzinhandare kumakundano aya hunodzikira. Zvimwe zvikwata zviri mugungano rine Qatar neSenegal iEcuador pamwe neNetherlands. Brazil iyo veruzhinji varikutarisira kuti ichatora mukombe uyu iri kupinda munhandare neChina apo iri kusangana neSerbia. Vakawanda kusanganisira mukuru weZimbabwe National Soccer Supporters Association VaJoseph Mutawu vanoti mukombe uri kuenda nemaSamba Boys aya. Asi vaongorori vemutambo uyu vanoti hapana chikwata chiri pamberi vachiti chimwe cheArgentina, Belgium, France, Germany neNetherlands chinokwanisa kutorawo mukombe uyu. Munyori wezvemutambo wenhabvu anogara kuEngland Admire Muhimeke anoti Argentina kana Germany ndidzo dzinogona kutora mukombe uyu. Panyaya yemagetsi, mutauriri weZesa VaGeorge Manyaya vanoti Zesa haikwanise kubuditsa hurongwa hwenguva dzinodzimwa magetsi nekuti dzimwe nguva kudzima uku kunosangana nekufa kwezvinotakurisa moto wacho. Vanoti veruzhinji vanofanira kujairira kudzimwa kwemagetsi kwenguva refu kuri kuitika uku. Izvi zvinoreva kuti vakawanda munyika vachatadza kuona mitambo yakawanda. Makundano eWorld Cup aya ayo akatanga nezuro achapera musi wa 18 Zvita. No media source currently available
sports	Argentina yaMessi yatiza neWorld Cup	  ARGENTINA ndiyo shasha dzepasi rese zvichitevera kukunda kwayaita France 4-2 kumapena mumutambo we2022 FIFA World Cup uyo watambwa manheru ano kunyika yeQatar.   Mutambo uyu, uyo wange uchinakidza kukunda ngoma kurira, wange wapera uri mangange 3-3.   Uyu ndiwo wangu uri mutambo wekupedzisira waLionel Messi achitambira nyika yake sezvo akati panopera mutambo wefainari ari kubva asendeka shangu dzake dzekutambira Argentina.   Mumutambo wanhasi, Messi anwisa kaviri kuchiti Kylian Mbappe weFrance akanda katatu achidzosa chikwata chake mumutambo uyu.   Mbappe ndiye abva ahwina golden boot kuWorld Cup sezvo anwisa kasere kumitambo iyi.   France, iyo yange iine vatambi vayo vazhinji vane madzinza ekuAfrica, ndiyo yange iine mukombe uyu mushure mekuutora muna2018.
sports	Vogadzirira kudzoka kwenetball	  SANGANO reRainbow Amateur Netball League (RANL) rinoti ragadzirira kudzoka kwemutambo uyu zvichitevera kuronga kwavakaita mutambo weDry Run svondo radarika uyo wakaona chikwata cheZRP Mambas chichikunda cheGlow Petroleum Queens 27-24 mufainari.   Munyori mukuru weRANL — Moses Gukumure — anoti kugara nguva ndefu vatambi vasingatambe mutambo uyu, zvichikonzereswa nedenda reCovid-19, kwakadzosera kumashure kusimukira kwavo asi vave nemufaro zvichitevera kudzoka kwawakaita.   “Mushure mekunge tapedza nguva ndefu mutambo uyu usiri kutambwa, zvinofadza zvikuru kuti tave kukwanisa kudzokera kuhupenyu hwedu hwekare vasikana vachitamba mutambo uyu unovararamisa. “Mutambo weDry Run wange uri wekuona kuti zvikwata zvave papi mugadziriro yekudzoka kwemutambo uyu. Tazvionera tega kuti zvagadzirira saka isu tagadzirirawo kuti mitambo ichitanga,” anodaro Gukumure.   Zvisinei, anoti vachiri kumbomirira kupihwa mvumo kubva kuZimbabwe Netball Association (ZINA) neSports and Recreation Commission (SRC) kuti vachitanga mutambo uyu.   Anoti kusvika pari zvino vanyorera kuZINA kanokwana katanhatu asi havasati vapihwa mhinduro. “Chiri kungotimisa kuti mitambo yedu ichitange kupihwa mvumo uye tinyoreswe neZINA.   Takavanyorera asi havasati vatipindura kusvika pari zvino. Saka tiri kuramba tichigogodza kwavari, tichivanyorera kuti vatipe mvumo titange mitambo yedu,” anodaro.   Zvichitevera kuvambwa kwakaitwawo ligi rePremier Netball League (PNL) nguva yadarika izvo zvakaona zvimwe zvikwata zvichibuda muRANL zvichienda kuPNL, Gukumure anoti maligi akawanda zvinobatsira kukura kwemutambo uyu uye zvichipa vatambi mikana yakasiyana yekukwikwidza. “Tichiri nezvikwata zvedu zvakawanda zvikuru uye isu tinovimba kuti zvapave nemaligi maviri zvichabatsira kukura kwemutambo uyu,” anodaro.   Zvakadaro, chikwata cheZRP icho chakahwina mutambo uyu chakaenda kumba neUS$1 350 kuchiti zvimwe zvakakwikwidza zvinosanganisira Lusumbami, Tenax, Ruwa, Correctional Queens neKhami Prisons.
sports	Tatarisa caf: Mapeza	  MURAIRIDZI weFC Platinum, Norman Mapeza, anoti pachine basa guru kuti chikwata chake chibudirire kukunda mumutambo weCAF Champions League sezvo izvi zvichida makore akawanda ekutamba nhabvu yepamusoro.   Mashoko aMapeza anotevera kuhwinha kwakaita FC Platinum mukombe weCastle Premiership kechipiri mwaka uno zvichireva kuti kuti chikwata ichi ndicho chichange chichimirira Zimbabwe kuChampions League.   Pure Platinum Play, sezita remadunhurirwa reFC Platinum, iri kudzokera mumutambo uyu mugore rechipiri rakatevedzana asi mumakwishu egore rino haina kunyatsotamba zvakanaka sezvo yakaburitswa kumapreliminary round nePrimero de Agosto yekuAngola.   Nguva pfupi yadarika, mukushi wemashoko wechikwata ichi – Chido Chizondo – akati shuviro yavo kuve chimwe chezvikwata zvikuru muAfrica panyaya dzenhabvu uye kurongeka pazvese zvavanoita.   Mapeza – uyo achiri akagara mudenga rechinomwe zvichitevera kuhwina kwavakaita mukombe weCastle Premiership – anoti, “Dai pasina Mwari zvisina kumbogoneka, tinomutenda nekumutungamira kwaakatiita.”   Muchina wemajuzi, sezita remadunhurirwa raMapeza, anoti shuviro yechikwata chake kuti chihwine mitambo yese yachinokwikwidza muno kuti chigowana mukana wekumisidzana nezvikwata zvikuru zvemuAfrica.   “Isu chatinoda kuti tihwine mikombe yese inokwikwidzwa muno kuti tigowaniswa mukana wekukwikwidza muAfrica nekuti ndimo mune zvese, vatambi vedu vanokwanisa kuonekwa nezvimwe zvikwata uye zvinounza mari kuchikwata chedu,” anodaro Mapeza.   Kunyangwe hazvo Mapeza achiti anofara nekudzokera kwavari kuitwa kumutambo weChampions League, muchinda uyu anoti pachiri nendima refu inoda kusakurwa kuti FC Platinum ikwanise kuzohwinawo mutambo uyu.   “Hazvingoitike nyore, zvinoda makore akawanda muchitamba nhabvu yepamusoro muchivaka kuti mugoverengwa pane zvimwe zvikwata zvikuru zvemuAfrica,” anodaro.   Munhorowondo yake yekurairidza nhabvu, Mapeza akwanisa kuhwina mikombe mitatu yepremiership ari murairidzi – miviri yacho iyo yaahwina neFC Platinum kozoti umwe waakahwina neMonomotapa mugore ra2008.   Pavarairidzi vese vari kurairidza nhabvu muno parizvino, Mapeza ndiye zvakare ane mikombe yakawanda yePremier League achiteverawa naLloyd Chitembwe naJoey Antipas avo vakahwina kamwe chete nezvikwata zvavo zvinoti CAPS United uye neChicken Inn.   Achibvunzwa neKwayedza kuti achakwanisa kuita zvakaitwa naKalisto Pasuwa here paakahwinha mukombe wePremier League makore mana akatevedzana apo airairidza Dynamos, Mapeza anoti, “Isu tinongotenda Mwari nekuhwina kwatakaita chete.”
sports	Nyamutsika, Mhandu hutu nemukombe	wemarathon – Caniscious Nyamutsika naCaroline Mhandu – ndivo vakahwina mujaho weTanganda Half Marathon wemakiromita 21 uyo wakaitirwa kwaMutare svondo radarika.   Nyamutsika akahwina mujaho wevarume mushure meawa rimwe chete nemaminitsi mashanu achisiya dzimwe shangwiti dzaitarisirwa kuhwina mumakwishu aya idzo   dzinosanganisira Misheck Sithole uyo akatora mukombe gore radarika.   Achitaura neKwayedza achangobva kuhwina mujaho uyu,  Nyamutsika anoti, “Ndakagara mudenga rechinomwe, ndave nemakore akawanda ndichiuya kuzokwikwidza mumujaho uyu zvichiramba asi gore rino ndezvanguwo.   “Makore maviri adarika, ndange ndichipedza ndiri pechitatu, asi kuramba ndichishingirira ndichishanda nesimba kwazondibatsira zvikuru gore rino uye ndazohwinawo pekupedzisira.”   Shasha iyi inoti yave kutarisira kuenda kunokwikwidza kumujaho weVic Falls Marathon uye Tanganda Half Marathon yauya panguva yakanaka nekuti inomubatsira kugadzirira kuenda kune mamwe makwikwi.   “Mujaho weTanganda Half Marathon unouya panguva yakanakisa chaizvo nekuti unondipa mukana wekugadzirira kunokwikwidza kune mimwe mijaho nekudaro ndinotenda vatungamiriri veTanganda nekutipa mukana uyu. Ndave kutarisira kunokwikwidza kuVic Falls Marathon svondo rinotevera uye ndinoshuvira kuti ndichanokunda nekuti morari yangu yasimuka zvichitevera kuhwina kwandaita,” anodaro.   Mhandu – uyo akahwina mujaho wemadzimai – anoti kushanda nesimba kwaange achiita gore rese ndiko kwakamubatsira kuti ahwine mujaho uyu.   “Tanganda tinoiziva kuti iriko gore negore uye tinogara takaimirira nekudaro zvinoda kuti munhu ugare wakagadzirira saka ini ndinogara ndakaimirira. Ndine mufaro mukuru nekuti ndini ndahwina goridhe gore rino,” anodaro.   Zvakadai, kune mamwe makwikwi, Elford Moyo ndiye akahwina mujaho wewiricheya kechinonwe kakatevedzana.   Shasha iyi yakarakidza hunyanzvi hwayo gore rino nekuramba ichihwinha kunyangwe zvazvo mugwagwa wakaitirwa mujaho uyu weMvuma usisina kunaka sezvo wakazara nemakomba.   “Zvinofadza kuramba ndichihwina, asi mugwagwa wacho hauchaite wave nemakomba akawanda nekudaro tinokumbira kuti nzira yacho igadziriswe tigomhanye zvakanaka,” anodaro.
sports	Tuchel otsiura Mbappe	Saint-Germain, Thomas Tuchel, akaramba kutaura pamusoro penhau yekuti chikwata chake chinogona kutenga mutambi weChelsea, N’Golo Kante.   Kante – uyo akapembera kuhwina mukombe weWorld Cup neFrance gore rino – ari kunzi ari kudiwa kuzotengwa nechikwata ichi chekuFrance chinove shasha dzeLigue 1 mwaka uno.   Mutambi wePSG, Kylian Mbappe, akabuda pachena kuti akasiya katsamba muhomwe dzaKante achiedza kumukurudzira kuti auye kuzotambira nhabvu yake kuchikwata ichi chekuFrance apo vaive kuWorld Cup kuRussia.   Asi, Tuchel anoti hazvina kunaka kutaura pamusoro pezvevatambi vekune zvimwe zvikwata panyaya yekuda kuvatenga. “Hazvina kunaka uye handizvifarire zvachose, uye handizvifarire kana vamwe varairidzi vachitaura pamusoro pevatambi vari kutambira zvimwe zvikwata,” anodaro Tuchel. Saka hapana nyaya panhau yaKante uye hatisi kufunga nezvazvo mwaka uno.”   Apo Tuchel ari kuramba kutaura nezvevamwe vatambi vari kuuya kuchikwata chake, murairidzi wePSG uyu anoti ane chivimbo chikuru chekuti Edinson Cavani haasi kuzobva achienda kuReal Madrid.   Mutambi uyu – uyo anove chizvarwa chekuUruguay – ari kunzi anodiwa kuti azotsive Cristiano Ronaldo uyo akabva achienda kuJuventus nemari inosvika 100 miriyoni paunzi.   Asi achitaura chikwata chake chichangobva kukunda Atletico Madrid 3-2 mumutambo weInternational Champions Cup, Tuchel anoti, “Ndinofunga kuti acharamba ari kuno, hapana ambotaura chinhu kwandiri nezvenyaya yake saka ndinoziva kuti acharamba aripo.   “Hazvina kumbouya mupfungwa dzedu kuti angangoenda, ndakataura naye uye haana kurakidza kuti anoda kubva.” — SportsMail Football
sports	‘GEMS TAVE KUMBERI’	uyo ange ari kuLIVERPOOL, England naAbel Ndooka ari muHarare SHASHA yemutambo wenetball inotambira chikwata cheZimbabwe chemaGems — Adelaide Thandeka Muskwe — uyo aive kuLiverpool uko aimirira nyika kumakwishu eVitality Netball World Cup, anoti ave kumberi kwehanzvadzi yake, Admiral, uyo anotambira nhabvu maWarriors.   MaGems akanyora nhoroondo yekuve chikwata chekutanga chenetball chakanokwikwidza kuWorld Cup uye ndokutamba zvinonwisa mvura apo akakunda zvimwe zvikwata zvinosanganisira Sri Lanka, Barbados neNorthern Ireland.   Adelaide naAdmiral mapatya uye vose vakaberekerwa muno ndokuzoenda kunogara kuEngland uko kwavakakurira.   Mukukura kwavo, Adelaide aitamba netball kozoti Admiral ari mutambi wenhabvu. Admiral iye zvino anotambira Leicester City inove chimwe chezvikwata zvikuru zvenhabvu muEngland.   Muchinda uyu haana kuenda kumakwishu eAfrica Cup of Nations kuEgypt asi akambotamba mumakwikwi eCosafa Castle Cup kuSouth Africa nguva yadarika.   Adelaide anotambirawo chikwata cheSeven Stars kuEngland uye anoti ari kunzwa manyuku-nyuku nekuwaniswa kwaakaita mukana wekumirira nyika kumutambo weVitality World Cup.   Adelaide anoti anogara achitsigira hanzvadzi yake kumitambo yake yenhabvu uye akafara zvikuru kuona Admiral achiuyawo kuzomutsigira apo maGems aikweshana neNew Zealand.   Admiral pamwe nevabereki vavo vaive muchaunga nemusi weMuvhuro svondo rapera pamberi vachitsigira Adelaide pamwe nemaGems apo aitamba neNew Zealand mumutambo uyo akakundwa 36-79.   “Hanzvadzi yangu ndiyo ine mukurumbira asi ndinonzwa mufaro chaizvo kumuona achiuya kuzonditsigira mumitambo yangu.   “Ini kubva kare ndogara ndiri kunhandare dzakasiyana ndichimuona achitamba nhabvu saka tinotsigirana tese mitambo yedu uye vabereki vedu havashaikwe kumitambo yedu, saka ndinonzwa kufara ndichiona kuti rutsigiro tinarwo. Isu maGems tave kumberi nekuti takakwanisa kukwikwidza kumakwishu eVitality Netball World Cup,” anodaro Adelaide.   Zvakadai, chikwata chemaGems chakapedza makwishu aya chiri pechisere zvichitevera kukundwa kwachakazoitwa mitambo yacho miviri yekupedzisira apo wekutanga chakakundwa 43-59 neMalawi kozoti 58-47 neUganda.
sports	Africa Yose Yotarisira kuMorocco	Hupenyu hweAfrica mumakundano e2022 World Cup hwasarira mumaoko eMorocco zvichitevera kubuda mumakundano aya kweSenegal, Tunisiia, Cameroon neGhana. Morocco irikutamba zvinodakadza uyezve yakasimudza chivimbo mairi mushure mekurova Belgium neCroatia mukusvika muRound of 16 umu. Asi Spain iyo yakatora mukombe uyu muna 2010 yakasiyana zvikuru neBelgium iyo isina nhoroondo yakasimba mumakundano aya kana Croatia iyo inongozivikanwa nekupinda kwayakaita mufainari muna 2018 uyezve nemutambi Luca Modric. Asi zvakamira zvakadai, mutsigiri wenhabvu VaChris Gwaze vanoti Morocco yakasimba zvekukwanisa kubudirira mumutambo neSpain uyu. Chimwe chiwata chermuAfrica chakasvika muchikamu chenyika gumi nenhatu cheSenegal chakabuda mumakwikwi aya mushure mekurohwa 3-0 neEngland nezuro. Aimbobatira ZPC Kariba muPSL, Shepard Saizi anoti haasi kushamiswa nekubuda kweSenegal mumakundano aya. Mumwe mutsigiri wenhabvu VaLameck Jekapu vanoti vakarwadziwa nekubuda kweSenegal pamwechete neCameroon, Ghana, neTunisia, asi vane chivimbo kuti Morocco ichaita mashiripiti. Morocco irikutarisira kusvika mukota fainari kekutanga uyezve kuita chikwata chekutanga muAfrica kusvika muma semi fainari emakundano aya. Asi muongorori wemutambo wenhabvu VaJustice Muzanenhamo vanoti Africa haifanire kuve nechivimbo chakanyanya mumakundano eWorld Cup aya. Morocco iri kutarisira zvakanyanya kubva kunaAchrag Hakimi uyo akaberekerwa kuSpain anotambira PSG naHakim Ziyech. Spain ine vatambi vane mukurmbira vakaita saPedri, Gavi, Torres nevamwe. Asi chikwata chiri kutarisirwa kutora mukombe uyu Brazil iri kupinda munhandare manheru ano na 9pm neSouth Korea. Veruzhinji vanotevera mutambo uyu vanoti South Korea haimire paBrazil iyo ine vatambi vane mukurumbira vakawandisa vakaita seNeymarVinicius Jnr, Casemiro, Richarlison. South Korea iri kutarisira kubva kuna Son Heung-min. Brazil ikakunda inopinda mumakota fainari emakundano aya. Parizvino, Argentina, England, France, neNetherlands, dzatove mukota fainari kare. 
sports	ZVICHANGOITIKA . . . Cristiano adzingwa neMan United	  CHIKWATA cheManchester United chazivisa kuti vasiyana naCristiano Ronaldo mushure mekunge vabvumirana.   Pachinyorwa chabva kuManchester United, yazivisa kuti mutambi uyu abva.   “Cristiano ave kubva kuManchester United izvezvi mushure mekunge tabvumirana naye.   “Tinoda kumutenda nebasa raakaita kaviri kaatambira chikwata chino,” yadaro Manchester United.   Kudzingwa kwaRonaldo kunotevera kushuropodza kwaakaita chikwata ichi svondo radarika pamwe chete nemurairidzi wacho Erik ten Haag uyo waakati haamuremekedze.   “Handina ruremekedzo nemurairidzi wangu nekuti iye haandiremekedzewo. Ukasandiremekedza neniwo handikuremekedze.   “Manchester United iri kusarira kumashure zvikuru, pandakabva pekutanga ndikadzoka hapana chamboshanduka, zvinhu zvingori zvimwe chete.   “Pane vanhu vari muchikwata vasiri kundida kuno, hazvina kutanga nhasi kubva gore radarika chairo,” akadaro Ronaldo.
sports	ZVICHANGOITIKA . . . Pitso aenda kuSaudi Arabia	wenhabvu wekuSouth Africa ane mukurumbira, Pitso Mosimane, aziviswa kuti ndiye ava kuzorairidza chikwata chikuru chekuSaudi Arabia, cheAl Ahli Saudi kutanga izvozvi.
sports	Eboue odzoka munhabvu	weArsenal, Emaanuel Eboue (35), anogona kudzoka munhabvu achitambira LA Galaxy, makore maviri apedzisira kutamba nhabvu.   Chizvarwa chekuIvory Coast ichi anoshuvira zvikuru kudzoka munhabvu zvichitevera kutemerwa zvirango kwaakaitwa neFIFA kuti asatambire Sunderland mugore ra2019 apo akanzi asatambe kwegore atadza kubhadhara mumiriri wake.   Nyaya dzehutano hwake dzakamutadzisa kuti atengwe nechikwata chekuCyprus, Ocagi Limasol gore radarika.   Mutambi uyu akasiiwa asina kana kobiri zvichitevera kurambana kwaakaita nemudzimai wake izvo zvakamudya chaizvo mupfungwa zvekusvika pakuda kuzviuraya.   Asi chikwata chekuMLS – LA Galaxy – chiri kuedza kuda kumudzora munhabvu, sekutaura kwenhau dziri kubva kuThe Sun.   Chikwata ichi chinoziva kuti ruzivo rwaanarwo rwenhabvu rwakakosha zvikuru.   Eboue ange asiri munhabvu kwemakore maviri, asi nguva yadarika akambotambira chikwata chemaArsenal Legends munaChikumi.   Achitaura neCanal gore rino, akati, “Chandinongoda chete kudzoka munhabvu nekuti ndichiri kukwanisa kutamba.   “Ndinogona kuenda kunzvimbo dzakaita seBaghdad kana Pakistan kuti ndingotamba chete. Handina basa nazvo kuti ndekupi.   “Ndinogara nemabhegi angu akarongedzwa nekuti pane mukana wekuti ndinogona kudzingwa mumba mangu.   “Handina munhu parutivi rwangu ari kundimirira mazuva ano. Ndingori ndega. Ndaimbofara chaizvo nevana vangu nemhuri yangu asi iye zvino ndave ndega.” – SportsMail Football
sports	Tine mukana: Antipas	Inn — Joey Antipas — anoti mwaka wemutambo weCastle Premiership uchiri wakavhurika zvikuru uye chikwata chake chicharwisa semvumba zvikwata zviri pamusoro zvinoti FC Platinum neNgezi Platinum kusvika kumagumo chichirwira mukombe uyu.   Mutambo uyu uri kusimudzirwa svondo rino mushure mekunge wambomira panguva yemid-season break kwemasvondo maviri adarika.   Zvikwata zvose zvange zvichigadzirira zvakasimba nekuti mitambo 17 yasara ichange yakaomarara sezvo zvimwe zvichange zvichirwira kuti zvisaburistwe muligi iri kozoti zvimwe zvichirwira mukombe.   Pari zvino FC Platinum neNgezi Platinum ndizvo zvikwata zviri pamusoro uye vatsigiri venhabvu vazhinji vari kuona sekuti pakati pezviviri izvi ndipo pane chichatora mukombe mwaka uno.   Asi, Antipas ari kuramba mafungiro akadai aya achiti chikwata chake chicharwa zvekudambuka makumbo segurwe chichirwirawo mukombe uyu.   “Nhabvu inogona kushanduka pamusingafungire muchiti mukombe waenda asi chandinoziva munozopembera pakupedzisira nekuti kutaura kuno hatizive kuti mukombe uri kuenda kupi.   “Isu sechikwata ticharwa kusvika kumagumo, iye zvino hatizive kuti zvichabuda pakupedzisira ndezvipi,” anodaro.   Svondo rino maGamecocks – sezita remadunhurirwa reChicken Inn – ari kusangana neDynamos ‘DeMbare’ musi weSvondo kunhandare yeRufaro Stadium muHarare.   Antipas anoti mutambo uyu mukuru kuchikwata chake uye vari kuugadzirira semagadziriro avanoita mimwe mitambo yese.   “Semazuva ese isu tinogadzirira mitambo nekuuya kwainenge ichiita, saka hatisi kunyanya kufunga zvekumberi asi zvemutambo weDynamos watakatarisana nawo wesvondo rino,” anodaro.   Murairidzi weCAPS UNITED, Lloyd Chitembwe, akatsinhirawo mashoko aAntipas achiti rwendo rwekurwira mukombe weCastle Premiership rwuchiripo uye chikwata chake chiri kushanda zvakasimba kuti chidzore mukombe uyo wachakahwina mugore ra2016.   “Hatimhanye kufunga zvekuhwina mukombe chete, zvinoda zvakawanda uye zvinoda kushanda nesimba muchigadzirisa zviri kudiwa kuti basa rifambe.   “Nyaya hombe kushanda nesimba sechikwata kuti zvatinenge tichida zvigoitika. Tikaramba tichishanda nesimba ndinoziva kuti tinokunda chete hapana zvinomboramba.   “Mujaho uchiripo hausati wapera, hatizive kuti mune ramangwana zvichafamba sei,” anodaro Chitembwe.   Chikwata chaChitembwe svondo rino chiri kusangana neHarare City musi weMugovera kunhandare yeRufaro Stadium.   Mune mimwe mitambo iriko svondo rino muCastle Premiership, FC Platinum ichange iri pamusha kuMandava apo ichasangana neZPC Kariba.
sports	Vatsigiri vemaWarriors Vofara neGadziriro yeMakwikwi eAfrica Nations Cup	Chikwata chemaWarriors chiri kuratiza kuti chiri munzira yakajeka apo chakananga kumakwikwi e2017 Africa Cup of Nations. Chikwata ichi nezuro chakadambura maTaifa Stars ekuTanzania 3-0 mumutambo wekuenzana masimba, izvo zvirikugutsa veruzhinji kuti maWarriors achanokwikwidza zvine mutsindo kuAFCON. Vanhu havana kuuya kunhandare sezvaitarisirwa asi vashoma vacho vaivemo vakanakidzwa nematambiro echikwata chavo icho chakawana zvibodzwa kubva kuna Knowledge Musona, Nyasha Mushekwi pamwe naMathew Rusike. Zvakabuda pamutabo uyu zvakakosha kumaWarriors kwete mugadziriro yavo yeNations Cup chete asi muma Fifa World rankings zvekare sezvo veFifa vanoshandisa mitambo yakadai kugadzira mamiriro ezvikwata muhurongwa hwepasi rese. Mutsigiri weDynamos VaObert Masvotore vanoti zvakaitika neTanzania zvinobatsira kutyisidzira zvikwata zvanga zvichitarisira Zimbabwe pasi kuma Africa Cup of Nations vachiwedzera ivo kuti ikozvino Zimbabwe iri kuenda kuGabon iinechiremera. Aimbotambira maWarriors neCaps United Alois Bunjira anoti kukunda kwemaWarriors zvinhu zvinofadza zvikuru achiti ivo semaonero ake tarenda rakazara muchikwata chenyika ichi. Mutsigiri weCaps United VaShingirai Mthombeni varikudada nemaitiro emaWarriors vachiti ivo dai varamba vakadai kusvikira pachapera maAfrica Cup of Nations finals. Mutambo weTanzania wauya svondo rimwechete maWarriors achangobva kukunda Zambia 1-0. Asi Bunjira anoti pachine zviviri kana zvitatu zvinoda kugadziriswa maWarriors asati ave kurota zvekutora mukombe wemuAfrica. Pamusoro pevatambi vakabva kunze kwenyika, murairidzi wemaWarriors Kalisto Pasuwa akashandisawo vatambi vanotambira zvikwata zvemuno vakaita saHardlife Zvirekwi weCaps United, Teenage Hadebe weChicken Inn pamwe na Tatenda Mukuruva weDynamos, avo arikuongorora kuti angaende navo here kuma fainari. Pasuwa anoti ari kuda mimwe mitambo miviri kana mitatu yekuedzana masimba kuti akwanise kugadzira chikwata chakasimba icho achaenda nacho kuGabon. Mutungamiri weZifa VaPhillip Chiyangwa vakavimbisa mitambo nezvikwata zvine mukurumbira muAfrica zvakaita seEgypt neIvory Coast maWarriors asati asimuka kuenda kumaAfrica Cup of Nations. Asi vatsigiri venhabvu vanoti zveZIFA kutenda maruva wadya chakata. 
sports	Zifa yoronga kudzoka kwenhabvu	  SANGANO rinotungamirira nhabvu reZimbabwe Football Association (Zifa) rinoti riri kushanda siku nesikati kuti nhabvu ichidzoswe kutanga kwemwedzi unotevera (Kubvumbi) zvichitevera kunyevenutswa kwakaitwa matanho ekurwisa kupararira kwechirwere cheCovid-19 neHurumende svondo rino.   Muhurukuro, mutungamiri weZifa — Felton Kamambo — anoti sangano ravo rakatotanga kare gadziriro dzekudzosa mutambo uyu izvo zvange zvichivaona vachiongorora nhandare dzose dzenhabvu dziri munyika.    Anoti chasara pari zvino kuti vachipihwa mvumo neSports and Recreation Commission (SRC) yekuti nhabvu ichitanga kutambwa.   “Isu takatotanga kare gadziriro dzekuti mutambo uyu udzoswe nekuongorora nhandare dzose dzenhabvu dziri munyika. Tichiri kuenderera mberi nekuongorora kuti nhandare dzedu dziri munyika dzakamira sei kuitira kuti tigare takagadzirira.   “Saka iye zvino takamirira kupihwa mvumo neSRC kuti tichitange kuronga mitambo ichitambwe,” anodaro Kamambo.   Anoti seZifa, vakanga vaine chivimbo chekuti nhabvu itange muna Kurume asi hazvichakwanisike saka vave kutarisira kuna Kubvumbi.   “Taida chaizvo kuti nhabvu itange mwedzi uno asi hazvichakwanisike, tave kutarisira mwedzi unotevera. Takamirira kunzwa kubva kuSRC kuti toita sei.    “Tiri kupedzisa gadziriro dzose kuitira kuti tikapihwa mvumo yekuti nhabvu ichitanga pasawanikwe chikoneso chinoita kuti isatambwe,” anodaro.   Kamambo anoti sangano ravo rakaudza hutungamiri hwemaligi ose ari muno anosanganisira Premier Soccer League, Division One neTwo kuti vavanyorere vachivazisa zvikwata zvichakwanisa kukwikwidza mumwaka wegore rino.   “Takati kumaligi ose ngavatizivise zvikwata zvichange zvichikwikwidza kuitira kuti patinotanga kuronga mafambiro anoita mitambo yegore rino tinge tichiziva kuti pachange pane zvikwata zvipi uye kuti zvitiitire nyore pakuita hurongwa hwacho,” anodaro Kamambo.   Kutanga mwaka wegore rino kana nhabvu ikatanga kutambwa, Kamambo anoti Zifa ndiyo ichange yave kubhadhara varidzi vepembe izvo zvakasiyana nezvaiitwa kare sezvo vaibhadharwa nezvikwata zvinenge zvichitamba.   “Gore rino tinoda kuti zvikwata zvisanyanyoremerwa saka isu seZifa takazvipira kubhadhara varidzi vepembe kutanga mwaka uno, zvikwata hazvichabhadhare zvega varidzi vepembe,” anodaro Kamambo.
sports	Malawi yapinda mu’Round of 16′	  APO maWarriors ari kudzoka kumusha mushure mekuburitswa mumutambo weAFCON, zvimwe zvikwata zvainge zviri muboka rimwe chete nechikwata chenyika ichi reGroup B zvinoti Malawi, Guinea neSenegal zvose zvabudirira kuenda muRound of 16 yemakwikwi aya.   Malawi yabudirira kuenda muRound of 16 zvichitevera kukunda kwayakaita Zimbabwe apo yakahwina 2-1 nemusi weChishanu svondo radarika uye nekuita mangange 0-0 neSenegal mumutambo uyo yakapotsa nepadiki yahwina apo yakazonyimwa pena mushure mekupindira kweVideo Assistant Referee (VAR).   CAF yazivisa nezvekubudirira kweMalawi kuenda kuRound of 16 apo yanyora padandemutande rayo reTwitter ichiti, “Nhoroondo. Chikwata cheMalawi chabudirira kuenda ku#TotalEnergiesAFCON knockout stages kekutanga munhoroondo yacho. Izuva rakakosha zvikuru kunyika yose.”   MaWarriors – ayo akapedza ari pasi muboka rawo – ane zvibodzwa zvitatu uye ari kutarisirwa kusvika munyika achibva kuCameroon.
sports	Vakaona maWarriors mahara	  VATSIGIRI venhabvu vane chitsama nemusi weChishanu chadarika vakaona bhora remaWarriors neBotswana reAfcon Qualifier kuNational Sports Stadium “mahara’’ sezvo vaingosvetuka mudhuri vachipinda munhandare iyi apo mapurisa eZimbabwe Republic Police aive akayeva.   Mubhadharo wekupinda munhandare yeNSS waive $20 kubhombera, kugara paBay 15 kusvika ku18 kwaiita $50 kozoti kuVIP kwaita $120.   Asi kune vamwe – vanhurume nevanhukadzi –  vakapinda mahara apo vaisvetuka mudhuri vachipinda mukati menhandare.   Kwayedza yakazvionera vamwe vatsigiri venhabvu vachisvetuka mudhuri vachipinda munhandare iyi uye mamwe mapurisa aitonzwikwa achikurudzira vatsigiri ava achiti, “Svetukai nekuchimbidza”.   Mutauriri wemapurisa munyika Assistant Commissioner Paul Nyathi vanoti imhosva huru kana mapurisa akatyora mutemo nekusaita basa ravo nemazvo zvakadai sekupihwa chiokomuhomwe vachisiya munhu achipara mhosva.   Vanoti pachaferefetwa nyaya yemapurisa ari kupomerwa kuti aisiya vanhu vachisvetuka mudhuri vachipinda munhandare yeNSS nenzira dzechitsotsi.   “Imhosva huru iyoyo uye hatitombozvitendere, kana paine vaizviita tichavatsvaga uye vakabatwa mutongo wavanopihwa wakakura zvekusvika pakudzingwa basa.   “Hatitarisire mapurisa edu kuita izvozvo zvekupinza vanhu munhandare mahara ivo vachifanirwa kuchengetedza kuona kuti vanhu havasi kupinda mahara uye hatitode kunzwa kuti pane vari kutambira chiokomuhomwe kuti vanhu vatyore mutemo. Isu semapurisa, hatidi hunhu ihoho,” vanodaro Asst Comm Nyathi.   Mutauriri wesangano reZifa uyo anovazve competitions manager, Xolisani Gwesela, paakaziviswa nezvenyaya iyi neKwayedza musi watambwa mutambo uyu akangoti anoda kurakidzwa mifananidzo yacho iyo akarakidzwa nemutori wenhau uno asi ndokungoridza tsamwa achirakidza kushamisika nazvo.   Svondo rino, Kwayedza yakazomutumira mibvunzo paWhatsApp ichibvumunzisisa kuti Zifa yakawana marii kubva pamutambo weZimbabwe neBotswana, Gwesela ndokuti vachiri kumboongorora kuti vakawana marii.   Paakabvunzwa nezvenyaya yemapurisa ayo aisiya vanhu vachipinda munhandare mahara, Gwesela anoti akange asina kuona mifananidzo yacho zvakanaka saka anoda kuti munyori uno amutumire.   “Tichiri kuongorora kuti tione kuti zvakafamba sei.   “Mubvunzo wechipiri, tangai manditumira mifananidzo yacho, handinda kuiona zvakanaka,” anodaro Gwesela.   Mumutambo uyu, Zimbabwe neBotswana zvakaita mangange 0-0 izvo zvakasiya vatsigiri vazhinji vemaWarriors vachigunun’una zvikuru.   Zvakadai, mumutambo wakatambirwa kuLusaka, kuZambia nemusi weChipiri chino, Zimbabwe yakakunda Zambia 2 – 1.   MaWarriors ari muGroup H umo mune zvimwe zvikwata zvinosanganisira Algeria, Zambia neBotswana.
sports	Tauya muPSL zvachose: Samaita	  MURAIRIDZI weGreen Fuel FC — Lloyd “Samaita” Mutasa — anoti chikwata chake icho chakapinda muCastle Premiership (PSL) kekutanga mwaka uno, hachina kuuya kuzongozadzikisa chete sezvimwe zvikwata asi vanotoda kurwira mikombe yakawanda.   Green Fuel FC yakapinda muPSL mushure mekunge yahwina mukombe weEastern Region Division One uko yaitamba nhabvu inodakadza.   Samaita anoti kare zvikwata zvaiwanzopinda muPSL zvaitarisirwa kuti zvinopinda zvichingodzokera kuDivision One.   Asi anoti chikwata chake maEthanol Boys, sezita remadunhurirwa reGreen Fuel, chauya zvachose muPSL.   “Tauya zvachose, tasiyana nezvimwe zvikwata zviye zvinoti zvikapinda muPSL zvinodzokera kuDivision One pasina chinguva. Isu tinoda kuramba tiri muPSL togorwira mikombe yakawanda.   “Chikwata chedu chine vatambi vakawanda, vamwe vasati vambotambira muPSL vanoda kugadzira mazita avo saka vatori nehukasha hwekuda kurakidza matarenda avo. Tine chivimbo chekuti vachabata basa sebasa,” anodaro.   Samaita anoti akaumba chikwata chine vatambi vasati vambotambira muPSL pamwe chete nevave nenguva vachitamba muleague iri avo vachabatsira kurakidza gwara kune vechidiki vari kusimukira.   “Ukaenda kana kuEurope chaiko, vatambi madhara anotodiwa anenge arimo muzvikwata zvakasiyana nechinangwa chekusimbisa chikwata pamwechete nekurakidza gwara kune vatambi vechidiki,” anodaro Samaita.   Kupinda kwakaita Green Fuel FC muPSL chakabva chaita chikwata chekutanga kubva kuChisumbanje kutambira nhabvu yacho league iri.   Samaita anoti kuChisumbanje vatsigiri vamirira kutanga kwenhabvu izvo zvichavapawo mukana wekuona zvikwata zvikuru zvenhabvu zvemuno zvakaita seDynamos, Highlanders neCAPS United.   “MuChisumbanje vanhu vari kufara zvikuru, ndekekutanga aka nhabvu yePSL ichiuya uye vamirira kuda kuona chikwata chavo chichitamba nezvikwata zvikuru zvenhabvu munyika.   “Vamwe vacho havasati vamboona Dynamos, Highlanders, CAPS United neFC Platinum dzichitamba saka kwavari chinhu chikuru kuona zvikwata izvi zvichiuya kuzotambira muChisumbanje.   “Kuno kune vanhu vane mabhizimisi vakawanda, ndiri kutoona kuti vari kumhanya-mhanya kugadzirira mabhizimisi avo nekuti vanoziva kuti nhabvu paichatanga vachaita mari apo panenge pachiuya zvikwata zvakawanda kuzotamba nesu,” anodaro Samaita.   Pari zvino, Green Fuel iri musvondo rayo rechipiri yatanga kuita gadziriro dzemwaka wa2023 uyo unotarisirwa kutanga munaKukadzi.   Vazhinji vanoziva Samaita achitamba nhabvu apo akaita mukurumbira achitambira Tanganda FC yekwaMutare ndokuzoenda kuDynamos uko akanohwina mikombe yakawanda zvikuru.   Achiri kuTanganda, Samaita akatamba nhabvu yainwisa mvura izvo zvakaona achishevedzwa kunzi ndiPele wenhabvu wekuTanganda uye kana achifamba muguta reMutare vatsigiri venhabvu vakamuona vanomushevedza kuti Mambo Mutasa wenhabvu.   Samaita anobva muimba yehushe hwekwaMambo Mutasa kuManicaland.   “Tisu taive muchikwata cheTanganda chakatamba muPSL chikahwina mukombe weCastle Cup mugore ra1993. Saka nhasi ndikafamba maMutare ndinenge ndichingoshevedzwa kunzi Mambo Mutasa wenhabvu, rukudzo rwandinopihwa nekuda kwebasa randakabata ndichitambira kuchikwata ichi.   “Kare kwaive nemumwe mutori wenhau akandishevedza kuti ndini Pele weTanganda, saka ndinongotenda kuti ndinoyemurwa nevekwangu kwandakabva,” anodaro.   Vanakomana vaSamaita vaviri, Wisdom naPanashe, vese vakatevera matsimba ake sezvo vanotamba nhabvu.   Wisdom, uyo anotambira Black Rhinos, akambotambira FC Platinum, Dynamos, CAPS United, Motor Action neSenica yekuSlovakia kuchiti Panashe anotambira Manica Diamonds.
