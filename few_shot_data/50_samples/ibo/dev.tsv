category	headline	text
business	Innoson: Anyị anaghị amanye ndị mmadụ ka ha zụọ ụgbọala anyị - Innocent Chukwuma	"Dịka akụkọ na-efegharị na ndị ụlọ ọmeiwu ukwu nke Naijirịa jụrụ ịnya ụgbọala nke emere na Naijirịa dịka ụgbọala ọrụ ha, ma sị na ọ bụ nke esi ala bekee bute ka ha chọrọ. Akụkọ na-ekwu na ọ bụ na nzụkọ nke ha nwere n'ụbọchị ise nke ọnwa Febuarị afọ 2020 ka ha nwere mkpebi a. Ndị omeiwu a sị na ọ bụ ụgbọala Toyota Camry nke afọ 2020 ka ha chọrọ. Ndapụta a mere ka ndị mmadụ gaa na shọshal midia were kwupụta obi ha. Na aka n ke ọzọ ka ọnyeisi ụlọọrụ na emepụta ụgbọala na NAijirịa bụ Innocent chukwuma kwuru sị "" Ugbọala anyị na-arụ bụ onye chọọ, anyị eresi ya, ọnweghị onye anyị na amanye ga ọ zụọ ụgbọala anyị. Nke masịrị onye ya goro"". O kwukwara sị na ha enweghị ikike ịmagide ndị ụloomeiwu ka ha zụo ụgbọala ha, were sị ""anyị na-arụ ka ọ dịrị ndị be anyị mma, nke anyị na arụ be anyị bụ nke ndị be anyị. Onye chọo kwa nke ndị oyibo ya ga goro"". Chukwuma sị na ọ bụ ụgbọala emere na Naijirịa ka ọ na-anya ma sị na ihe kpatara o jị anya ya bụ na; "" ọ na-atọ m ụto inya ya maka na ọ bụ na be anyị ka emere ya"". BBCIgbo kpọrọ onye na-ahu maka mgbasa ozi ndị ụlọomeiwu bụ Ben Kalu kama ọzaghi ekwe nti ya. Enigma kwuru sị na ọdịghị mma na ndị omeiwu na-amanye ndị mmadụ iri owkute sị na ọ bụ osikapa ma jụ ka ebunye ha ụgbọala Innoson. Vick sị ""ọ bụ gịnị mere ụgbọala Innoson? Ị gbachiri ịbụbata nrị ma ịmachịghị ibubata ụgbọala"" Success Adams sị "" A na-enye Innoson ntụrụugo na-erughị ya"""
business	National Social Housing Programme: Etu ị ga-esi soro rite n'ụlọ 300,000 gọọmentị Naịjirịa na-akwado ịrụ	Gọọmentị Naịjirịa ewepụtala atụmatụ iji rụọ ụlọ ruru 300,000 na steeti niile gụnyere isi obodo Naịjirịa bụ Abuja. N'atụmatụ ahụ, ha kwuru na ọ bụ ndị anaghị erite nnukwu ego n'ụgwọ ọnwa ka ọ ga-akacha rue aka. Ha kwukwara na a na-atụ anya na ọ ga-enye ihe karịrị otu nde ụmụ Naịjirịa ọrụ mgbe amalitere ịrụ ya bụ ụlọ. Ụlọ ndị ahụ a na-akwado ịrụ dị n'ụzọ atọ dịka ha si kwuo: Lee ihe ndị ị ga-eme iji sonye na ndị ga-erite ụlọ Ọ bụru na ịmeechaa ihe ndị a, ma ahọpụta gị, ị ga-enwe ịke ịkwụ ụgwọ ụlọ ị chọrọ nwayọ nwayọ. Ajụjụ ndị ọzọ ị nwere banyere atụmatụ a bụ nke gọọmentị zara n'ebe a .
business	Ọgbọnọ: Etu e si akọpụta ya site mkpụrụosisi ruo ite ofe	Ọ﻿tụtụ ndị ka ofe ọgbọnọ na-amasị kama ha amaghị etu esi emepụta ya. Ọ﻿gbọnọ bụ ofe na-alọ alọ dịka nke ọkwụrụ kama ọbụghị ọkwụrụ ka eji eme ya. Ọ﻿ bụ ndị bi na mpaghara ndịda Naijirịa kacha eri ya bụ ofe. B﻿BC Igbo zọpụrụ njem iji mata etu na ebe esi emepụta ya bụ ọgbọnọ. Ọ﻿gbọnọ bụ mkpụrụọsịsị ndị mpaghara bi n'okpuruọchịchị Boki nke dị na Krọs Rịva steeti na-akpọ 'Bush Mango'. Ọ na-etokwa na mpaghara ala Igbo dị icheiche dịka Anambra, Enugu, Ebonyi, Imo na Abịa steeti Ọ﻿ bụ n'osisi dị n'ọhia ka ha si enweta ya na mbụ. Mgbe gboo Ogbono anaghị eto n'ụlọ. Ọ﻿ bụ n'ime ọhịa ka o na-eto. Ụ﻿mụnwaanyị na-aga n'ime ọhịa ndị a na-atụtụ mkpụrụ ya. Ọ nweghị onye nwe ukwu ọgbọbọ toro n'ọhịa. N﻿ke a mere ka ụmụnwaanyị na-ata oke ahụhụ ebe ha na-achọ ọgbọnọ. Nke a meree ka ndị na-ahụ maka ọdịmma ọhịa nke bụ Wildflife Conservation Society (WCS) tụtara ha aro ma kụzịkwara ha etu ha ga-esị akụ osisi ọgbonọ n'ụlọ iji gbalahụ ntaramahụhụ so ịba n'ime ọhịa . Juliet Ntui nke WSC kuziere ha etu e si akụ ọgbọnọ n'ụlọ, kuzikwaara ha ebe ha ga na-ere ya n'Ebonyi steeti ebe ha na-ere ya n'Eke Abakaliki. A﻿ na-ere otu penta ọgbọnọ ihe dịka puku naịra itolu. K﻿irie akụko a n'uju ya ka ị mata ihe ndị ọzọ dị mkpa maka Ọgbọnọ. O﻿bi dị ụmụnwaanyị Apo ọgbagante dị n'Okpuruọchịchị Boki, Kros Riva steeti ụtọ maka nkụzị ndị WSC dịka ọtụtụ n'ime ha jigoro ya na-enyere ezinaụlọ ha aka.
business	Ka m si bụrụ nwaanyị isiojii nweterela 'Comercial Pilot License' na US - Miracle Izuchukwu	Miracle bụ nwaada Ogidi, n'Anambra steeti, Naịjirịa, batara mba Amerịka ịbịa gụọ akwụkwọ ka ọ bụrụ nọọrụ. Ọ sị na ọ bụ ọrụ nne ya gwara ya ọ ga-arụ n'Amerịka iji bụrụ mmadụ. Mana dịka ọ gara nwalee ịnya ụgbọelu, obi ya niile abanyezie n'ịbụ onye na-anya ụgbọelu. Nne na nna Miracle anabataghị atụmatụ a dịka Miracle si kwuo. Ọ sị na ha ekweghi akwado ya na ego ọ ga-eji amụ ya bụ akaọrụ. Nke a mere Miracle jiri gbasie mbọ ike, chọwa ego na enyemaka ịgụ akwụkwọ n'efu dị iche iche nke a na-enye ndị na-agụ akwụkwọ n'Amerịka. Ugbua, Miracle Izuchukwu enwetela asambodo 'Comercial Pilot License' nke nyere ya ikikere iji na-ebuzi ndị mmadụ. Ugbua ọ na-agbalịzi ịgbazu oge elekere 3,000 n'elu nke ga-eme ka o bidozie ibu ndị mmadụ n'ọdọụgbọelu. Nne na nna Miracle Izuchukwu jizi ya eme ọnụ dịka ọtụtụ ụmụ Naịjirịa kpụzi aha ya n'ọnụ. Onye mere akụkọ a bụ Nnamdi Agbanelo.
business	POS charge: 'Onye anwakwala anwa kwụọ N50 maka POS' - CBN	"Ụlọakụ ukwu Naịjriịa agbarụọla ihu kwuo ka ndị mmadụ ghara ịkwụ ya bụ ego ndị na-ere ahịa ụfọdụ na-ama maka iji POS kwụọ ụgwọ. Otu n'ime ndị isi na Central Bank nke Naịjịrịa bụ Musa Jimoh kwuru na ndị mmadụ ghọtahiere ya bụ atụmatụ. Jimoh sị na iwu gọọmenti kwuru ka ndị na-ere ahịa kwụwa ụgwọ nke ha kpọrọ ""stamp duty' na Bekee. Mana o nweghị mgbe ya bụ iwu kwuru ka ndị na-azụ ahịa kwụọ ya bụ ụgwọ, kama na ọ bụ ndị na-ere ere ga-akwụ ya. Ọ sịkwa na ha kwere ndị na-ere ahịa nkwa na ha ga-agba mbọ ihu na ndị ụlọakụ dị iche iche napụtara ndị na-ere ahịa naịrịa iri ise bụ ego stampụ. Jimoh kwusiri ike na ""ego stamp"" abụghị ndị na-azụ ahịa kwesiri ịkwụ ya"". Ọgbakwara ama na Central bank agaghị akwụsịnwu ya bụ ego ""stamp"" maka na ọbụghị n'aka ha ka ọ dị. Ihe mere e ji nwụchie onyeomeiwu - Uweojii Ndị uweojii Legọs akọwala ihe mere ha nwuchie Shina Peller bụ onye omeiwu nwe ụlọ nkwari a kpọrọ 'Quilox club' dị na Legọs. Ọnụ na-ekwuru ndị uweojii bụ Bala Elkana sị na ọ bụ maka Shina Peller na ndị agboro wakporo ụlọ ndị uweojii dị na Maroko. Ha sị na ọ bụ maka kpachikpachi okporoụzọ mere site etu ndị bịara ịṅụ mmanya na Quilox ji dochie ụgbọala n'okporoụzọ Ozumba Mbadi. Ndị uweojii gara buru ụgbọala atọ ndị a sị kwụchiri ụzọ nke mere Shina Peller ji kpọrọ ndị agboro gawa n'ụlọ ndị uweojii. Ụlọikpe ukwu dị na Legọs ajụla ịnabata arịrịo Orji Uzor Kalu rịọrọ ka a tọhapụ ya site n'ụlọmkpọrọ. Ọkaikpe Mohammed Liman sị ka Orji Uzor bụ aka chịburu Abia steeti nọrọ n'ụlọmkpọrọ ruo mgbe ụlọikpe mkpegharị ga-atụle akwụkwọ ọ gbara. Ọkaikpe a jụrụ ihe mere Kalu ji gbapụ ọsọ tinye akwụkwọ a mgbe ụlọikpe mkpegharị achabibeghi ikpe nke mbụ ọ gbara. Cheta na Kalu site n'aka ndị ọkaiwu ya gbara akwụkwọ sị ka ụlọikpe tọhapụ maka na ahụ adịghị ya. E boro Kalu ebubo iri  ego dị ijeri naịra asaa na ụma mgbe ọ na-achị dịka gọvanọ Abia steei bụ nke ikpe mara ya. Mmanya akụoyibo egbuola ihe ruru mmadụ asatọ Ihe ruru mmadụ asatọ anwụọla ka ha ṅụchara mmanya e ji mmiri akịoyibo nke a na-akpọ Lambanog mee, na mba Filipines. Ihe ruru mmadụ narị atọ ọzọ nọ n'ụlọọwgwụ ugbua anata ọgwụgwọ dị ka ha na-ekwuputa maka afọ mgbu na anya ajụ. 'Inwe kabal adịghị njọ' Garba Shehu bụ ọnụ na-ekwuchitere Onyeisiala Muhammadu Buhari, ekwuola na o nweghi ihe o mere ma e nwee 'Kabal' na-enyere Buhari aka n'ọchịchị. Shehu kwuru na gọọmentị niile dị n'ụwa nwere ụdịrị ndị ahụ, n'ihi na onyeisiala ọbụla ga-enwerịrị ndị na-adụ ya ọdụ nakwa ndị ọ tụkwasịrị obi. Gịnị ka a ga-eme ndị 'yahoo-yahoo'? Otu ngalaba na-arụ ọrụ na-efu ekwuola na ọ ga-aka mma inyere ndị anwụchiri maka igwu wayo nke a na-akpọ 'yahoo yahoo' na Bekee aka, kama ịtụ ha nga. Ngalaba 'VELMA Foundation' ahụ kwuru sị na ntaramahụhụ ahụ anaghị enyere ha aka, kama na ọ ga-aka mma ịhụ na onye ahụ chegharịrị n'ọrụ ọjọọ ahụ ma baara ọha uru. Onye ka Arteta ga-eji mepee akwụkwọ n'Arsenal? Kepu kepu si Arsenal apụta na-akọwa na Mikel Arteta ka malitere ịchịkọta Arsenal, amarala ndị ọhụrụ ọ chọrọ ịzụbata. Akụkọ na-ekwu na Arteta agbadola anya ebe Dries Mertens nke Napoli na Kevin Volland nke Bayer Levekusen nọ. Naịjirịa anaghị akwado mmegide okpukperechi - Lai Mohammed Gọọmentị etiti akatọọla aha ọjọọ mba Amerịka kpọrọ Naịjirịa nke ha sị so na mba ndị na-esonye maọbụ na-akwado mmegide mmadụ inwe okpukperechi masịrị ya. Lai Mohammed bụ mịnịsta na-ahụ maka mgbasa ozi, kwuru sị na aha ọjọọ a si n'aka ndị ndọrọndọrọ ọchịchị chọrọ iji okpukperechi akatọ ọchịchị Onyeisiala Muhammadu Buhari. Iwu ọhụrụ ndị 'Central Bank of Nigeria' tinyere Ụlọakụ gị ga na-anazị gị naịra iri atọ na ise karịa iri isii na ise a na-ana ma i si n'igwe ATM na-abụghị nke ụlọakụ gị dọrọ ego. Nke a bụ makana ụlọakụ ukwu nke Naịjirịa bụ CBN enyela ha iwu ka ha butuo ya ma wetukwaa aka n'ụfọdụ ụgwọ ndị ọzọ. Ọgụ chara n'ụlọmkpọrọ Ihe ruru ndị nga iri na isii anwụọla ka ọgụ chara n'etiti otu abụọ n'ime ụlọmkpọrọ El Porvenir dị na Tegucigalpa dị na mba Họnduras, na-erughi ụbọchị abụọ ọgụ dapụtara na mkpọrọ ọzọ. Ndị na-arụ na mkpọrọ ndị a sị na e ji ma egbe ma mma lụọ ọgụ a takwara isi mmadụ iri na asatọ n'ụbọchị Fraịde. Oge egwuregwu ndị Manchester City Ndị Manchester City na-ajụ ndị Premier League ajụjụ maka ntinye oge ha ga-eji agba asọmpi, dịka ha ga-agba asọmpi abụọ n'ime awa iri anọ na isii. Man City ga-ebu ụzọ zute Wolves n'ụbọchị iri abụọ na asaa nke ọnwa a, ma zutekwa Sheffield United n'ụbọchị iri abụọ na itoolu. Gere akụkọ BBC Igbo n'otu nkeji Ihe nkiri a ga-amasị gị:"
entertainment	Evelyn Joshua: Ihe i kwesịrị ịma maka nwunye T.B Joshua bụzi onyeisi ụlọụka SCOAN	"Evelyn Joshua nwunye T.B Joshua abụrụla onyeisi ụlọụka 'Synagogue Church of All Nations (SCOAN). Ọ bụ n'ozi ha zipụrụ n'akara Facebook ha ka ụlọụka SCOAN kwupụtara nke a n'ụbọchị Sọnde a. Oteela aka ndị mmadụ ji ajụ onye ga-abụzị onye ndu ya bụ ụlọụka dịka onyeisi ya bụ T.B Joshua lara mmụọ n'abalị isii nke ọna June afọ a. N'akwụkwọ ozi ahụ, ha kwuru sị: ""Anyị na-ekele onye ọbụla maka ekpere ụnụ na ịhụnanya ụnụ na-egosi ụlọụka a kamgbe nna anyị lachara mmụọ."" ""Ugbua bụ oge Chineke kwadoro ka anyị na-agakwa n'ihu dịka Odoziakụ Evelyn Joshua ga-eduru anyị na-aga."" Anyị na-arịọ ekpere na nkwado ụnụ niile ka Chineke nye ya amamihe ọ ga-eji rụọ ọrụ a nke ọma."" Tupu Onye Amụma T.B Joshua alaa mmụọ, nwunye ya bụ Evelyn abụghị onye ọtụtụ mmadụ ma. Ọ naghị apụtakarị n'ọha maọbụ na mmemme, kama ọ na-anọrọ onwe ya. Mana Evelyn bụkwa ụkọchukwu na ụlọụka SCOAN. Ọ na-ekwu okwuchukwu na ya bụ ụlọụka oge ụfọdụ. Evelyn na di ya matara onwe ha n'afọ 1990. N'emume akwamozu T.B Joshua, Evelyn kwuru na ha anọkọọla ọnụ ruo afọ iri atọ na otu (31 years). Evelyn mụtaara T.B Joshua ụmụ atọ:  Serah, Promise, na Heart. Ụlọụka Synagogue Church Of All Nations ekwuputela ebe na mgbe a ga-eli ụkọchukwu ha bụ Temitope Balogun Joshua. N'akwụkwọ ozi ha weputara n'ụbọchị Mọnde, ha kwuru na a ga-eli ụkọchukwu Joshua n'isi ụlọụka SCOAN dị na Legọs. ""Anyị na-akwado mmemme olili ya nke ga-eru otu izuụka malite n'ụbọchị Julaị 5 (Mọnde) ruo Julaị 11(Sọnde) maka ikwanyere TB Joshua ugwu ikpeazụ"". Nke a na-abịa dịka nwunye Tb Joshua bụ Evelyn kwuchara na a ga-eme ka ọha mara etu e si akwado olili TB Joshua mgbe gọọmenti Legọs bịara ya mgbaru n'izuụka gara aga. Cheta na onyeisi obodo TB Joshua dị n'Ondo steeti kwuru na ọ chọrọ ka elie Joshua n'obodo ya. Ụlọụka SCOAN kwuru na ụwa nwerike ikiri ụka akwamozu TB Joshua n'onyonyo ha bụ Emmanuel TV Temitope Balogun Joshua bụ ụkọchukwu chọtara Synagogue Church of All Nations (SCOAN) anwụọla. Ụwa niile nọ na mgbagoju anya ugbua maka etu o si nwụ. Ndị ụlọụka ya biara ụka n'ụtụtụ taa bụ June 6,2021 ji anya mmiri na-agagharị ebe ahụ. Ụfọdụ na-ekwukwa na a gbachiri ụlọụka Synagogue kamgbe oge 'lọckdown' maka igbochi mfesa coronavirus. Etu ụlọụka Synagogue si depụta maka ọnwụ TB Joshua n'akara Facebook ha Dịka ụlọụka Synagogue si depụta,  n'ụbọchị Satụrday 5th June, onye amụma TB Joshua kwuru okwu n'ọgbakọ 'Emmanuel TV Partners Meeting.' "" E nwere oge ihe niile- oge ị bịa nara ekpere ebe a nakwa oge ịlaghachị bee gị ma akacha ụka."" ""Chukwu akpọrọla oru ya nwoke bụ onye amụma TB Joshua dịka o si masị ya."" Ọ nọ na-eje ozi n'ụlọụka chukwu. Nke a bụ ihe e ji mụụ ya, ihe o biri ndụ ya maka nakwa ihe o ji nwụ, dịka ụlọụka ya si depụta. Ha kwukwara na okwu ikpeazụ ya bụ ""gbado anya, kpe ekpere."" Onye amụma T.B. Joshua  bụ ụkọchukwu Naịjirịa nakwa nke onye ọbụla na-ahụ n'onyonyo mabụrụkwa onye na-enyekarị ndị mmadụ ihe. Ọ bụ ya chọtara ụlọụka ""The Synagogue, Church of All Nations (SCOAN)"" nke na-egosi n'onyonyo akpọrọ  Emmanuel TV na bekee. A mụrụ ya na June 12, 1963. Dịka websait Synagogue si depụta, church of Nations, Joshua nọ n'afọ nne ruo ọnwa iri na ise(15 months) tupu a mụọ ya. Ọ gara ụọakwụkwọ St. Stephen's Anglican Primary School (Ikare-Akoko, Nigeria, 1971-1977), mana ọ gụchaghị otu afọ n'ụlọakwụkwọ Sekọndiri. N'ụlọakwụkwọ, a ma ya dịka obere ụkọchukwu maka etu o si hụụ bible n'anya nakwa ihe chineke nakwa ikike o nwere ikwu ihe ga-eme n'ihu gbasara ogbe ya, dịka websait SCOAN si depụta. Ọ bụ onyeisi Scripture Union mgbe ọ nọ n'ụlọakwụkwọ. Ama ya ama n'Afịrịka niile nakwa Latin Amerịka. N'afọ 2011, Forbes depụtara Temitope Joshua bụ ụkọchukwu atọ na Naịjirịa ego ya ruru $10 million - $15 million. Etu ndị mmadụ si gosi nwute ha maka ọnwụ TB Joshua Ndị ụlọụka SCOAN tọgbọcha n'ala iji gosi na obi adịghị ha mma. Ndị na-akwa akwa Gwamnishu Harrison e jikwa inyere ndị ọnenweghị ka ọ ha ha gosiri nwute ya maka ọnwụ TB Joshua, Charles Awuzie bụkwa onye ji egeo achụ ego ama ama gosiri nwute ya maka ọnwụ TB Joshua."
entertainment	Hilda Dokubo: Ndị na-achị Naịjirịa amaghị ihe ndị ha na-achị chọrọ	Na mkparịtaụka anyị na Hilda Dokubo nwere n'afọ 2018, ọ kọwaara BBC Igbo ihe o ji anya hụ n'ọrụ gọọmenti nakwa ihe mere o ji pụọ. Dokubo kwuru na ịrụ ọrụ gọọmenti dịka onye ọkaibe n'ọrụ, ị na-arụ dịka igbu onwe gị oge. O kwuru sị na oke dị n'etiti ndị na-achị na ndị ha na-achị ebuka. Nke a mere na ndị na-achị amaghị ihe na-emetụta ndị ha na-achị. N'agbanyeghi ihe ọ hụrụ n'ọrụ gọọmenti, Dokubo kọwara ka o si nwaa ike ya ịhụ na ndị ntoroọbịa ọ na-anọchite si rite uru n'oge ọ nọ n'ọkwa. N'okwu ọzọ, Hilda kọwakwara ka o si bido njem ya na ime ejije. Ọ sị na o bidoro ya bụ njem mgbe ọ ka bụ nwatakịrị. N'otu aka ahụ, Dokubo dụrụ ndị Igbo ndụmọdụ ka ha gbalịa jikọọ aka dozie ala Igbo maka na e nweghi ihe ndị Igbo na-enweghi. Hilda Dokubo bụ onye na-eme ejije ama ama nke ukwuu. O so na ndị bidoro ime ejije na Naịjirịa. Ọtụtụ ihe nkiri Naijiria ọ merela gụnyere Gone Forever, My Goodwill, na The CEO. Dokubo eritela ọtụtụ nturuugo n'ime ejije. O hibere otu NGO a kpọrọ 'Center for Creative Arts Education (CREATE)', nke na-akwalite nka iji nyere ụmụnwanyị na ndị ntoroọbịa aka. Hilda Dokubo bụkwa onye ọ na-amasị ikwuchitere ndị na-enweghi ọnụ na-ekwuchitere ha. N'afọ 2020, Hilda Dokubo sonyere ndị ngagharịiwe EndSars na Legọs maka mmegbu ha sị na ndị uweojii na-eme ndị mmadụ.
entertainment	Christmas Message: Lee ka ndị a ma ama sị agba Ekeresimesi	Igba egwu, okwu ọma nakwa ejije ka ndị ama ama ji sị ndị mmadụ ekeresimesi ọma n'ihe nkiri a. Kirie ya ma gwa anyị ka obi dị gị.
entertainment	Igbo Tradition: Uru egwu ọnwa bara na ọzụzụ na njikọ ndị Igbo	"Tupu agụmakwụkwọ abata n'ala Igbo, e nwere ụzọ dị icheiche e ji akụzirị ụmụaka ihe. Otu n'ime ha bụ nke kacha pụta ihe bụ egwu ọnwa. Na-agbanyeghi na a na-akpọ ya egwu ọnwa, ọ pụtaghị na ọ bụ sọsọ egwuregwu ka a na-egwu. Uru egwu ọnwa bara n'ala Igbo n'oge gboo buru ibu. Iji mee nchọpụta maka akụkọ a, BBC Igbo kpọtụụrụ Obinna Okoro onye e ji 'Achara Man' mara, bụkwa onye ihe gbasara omenala Igbo doro anya nke ọma. Ọ kọwara na ọ bụ oge ọkọchị ka e ji agba egwu ọnwa. Nke a bụ maka na anaghị atụ egwu na mmiri nwere ike izo chụbaa ndị mmadụ n'ime ụlo. Ọzọkwa bụ na ọ bụ oge arụcharala ọrụ ubi nke ndị Igbo na-ahụta dịka oge ezumike. Okoro kwuru sị: ""N'oge ahụ, ọbụghị naanị ụmụaka na-aga n'ọgbọ ebe a na-agbakọ maka egwu ọnwa."" ""Onye ọbụla ma okenye ma nwata na-aga, onweghikwanụ onye na-atụ egwu na ndị ohi nwere ike ịba na be ya zukọọ ihe o nwere."" Nke mbụ, dịka Mazị Okoro si kọwaa bụ site n'akụkọ ifo. ""Ndị okenye na-akọrọ ụmụaka akụkọ iduu na ọba. Akụkọ ndị abụghị ihe mere eme kama ha bụ akụkọ e ji akọwa na ihe ọjọọ jọrọ njọ."" Nke ọzọkwa bụ iji aha ndị mere arụ n'obodo agụ egwu iji kwaa ha emu ka ndị ọzọ wee mụta ihe. Okoro kwuru sị: ""Onye zuo oshi a ga-eji aha ya mepụta egwu ka ihere ya mee ya nakwa ka ụmụaka mụta na oshi adịghị mma."" ""Mmadu dịnaa nwanne ya, a ga-ejikwa ha mee ihe akaja ka ndị ọzọ wee mụrụ akọ"" ""O nwee onye mụrụ nwaanyị mụrụ nwa ọhụrụ, a na-eji aha nwa ahụ gụọ egwu ọṅụ wee kuziere ụmụaka uru nwa bara n'obodo."" Uru ndị ọzọ egwu ọnwa na-abara ndị gboo bụ: BBC Igbo kpọtụkwaara nwaada Celestina Obiejesi, onye kọwara na ọbụghị mmadụ niile na-eso apụ egwu ọnwa. Gịnị chụlara egwu ọnwa? Maazị Okoro kọwara na ụka so na otu ihe chụrụ ọtụtụ omenala ọsọ n'ala Igbo, nke gunyere egwu ọnwa. Mana Okoro kọwara na ụka na omenala bụ otu. Iji maa atụ, ""akwụkwọ nsọ kwuru 'a bụ m ụzọ, eziokwu na ndụ', mana nnanna anyị ha agwala anyị kamgbe gboo na 'eziokwu bụ ndụ'"" Ọzọkwa bụ agụmakwụkwọ nke ndị bekee bụ nke a kpọrọ 'formal education'. ""Ihe ndị a so na ihe melara egwu ọnwa anyị, mana anyị agaghị ahapụ ịkọwara ụmụ anyị ka ha mata etu anyị si mụọ ihe n'oge gboo"" Okoro kwuru."
entertainment	Akụkọ Mike Ejeagha - Aghara m ihe egwu m gbaa ọsọ agha	"Mike Ejeagha bụ otiegwu Igbo ama ama n’ihi egwu akụkọ iho ya. Egwu e jiri mara ya nke wuru ewu n'afọ 70s na 80s gụnyere ""Ụwa mgbede ka mma"", ""Ọfọ ma onye ji ya"", ""Gwọgwọgwọ Ngwọ"", ""Nwaanyị mma aghara egwu jịta laa"" Na mkparịtaụka ya na BBC Igbo nwere, Ejeagha kọrọ akụkọ etu ya sị hapụ ọrụ ịkpụ isi, banye iti egwu. Gee ya ihe o kwuru n'uju na nkiri a: Ndị mere akụkọ a bụ Nnamdi Agbanelo na Chris Sanctus Okereke"
health	Porn Addiction: Lee ihe o nwereike ibutere gị	"N'afọ 2016 ka onye na-eme ihe ejije ama ama bụ Terry Crews kọwara etu ihe onyonyo aramara bụ siri baa ya n'ọbara ma bụrụ nsogbu nye ya. Bekee na-akpọ ọnọdụ nke a Maazị Crews hụrụ onwe ya ""Pornography Addiction"". Okwu ahụ o kwuru mere ka ọtụtụ ndị mmadụ kwuputa etu ha na ihe aramara onyonyo si agba mgba. Ndị ntaakụkọ BBC kọwara na ihe dịka ndị mba Briten mmadụ nde iri na ise lere ihe onyonyo a site n'ọnwa Sepụtemba afọ 2020 ruo ọnwa Jun afọ 2021. A bịa na Naijirịa, ndị na-ekiri ihe aramara ka nkụ. Otu websait na-eme ihe onyonyo aramara a kpọrọ PornHub kọwara na Naijirịa kachasị na ndị na-achọ ihe onyonyo aramara ụmụ nwaanyị buru ibu. Dịka PornHub siri kwuo, Naịjirịa nọ n'elu mba 25 kachasị ekiri onyonyo aramara na-egosi ụmụ nwaanyị buru ibu na mba ụwa. Ọ bụghị sọsọ aramara nwere ụmụnwaanyị buru ibu ka nchọpụta na-egosi ka na-amasị ndị Naịjirịa. Na-agbanyeghị na Naịjirịa na-agbarụrụ mmekọ nwoke na nwoke maọbụ mmekọ nwaanyị na nwaanyị, n'afọ 2016, Google dere na mba ahụ so n'ebe kachasị ekiri atụmatụ Bekee kpọrọ ""Gay Porn"". Nke a pụtara na ọtụtụ mmadụ na mba ahụ, dịka n'ụwa dum, na-ekiri ụdịrị onyonyo a. Mana, dịka ụfọdụ nwere ike kirie ya gara onwe ha ihu na-enweghị nsogbu ọbụla, o nwere ndị ọ na-arịa ahụ ịhapụ ha - maọbụ ndị adịghị anọnwụ ma ya bụrụ na ha ekirighi ya. Dịka Maazị Crews, Maazị Adeniyi Adebola Atiba nwekara nsogbu site n'etu o siri na-ekiri ụdịrị onyonyo a. Ọ sị na ihe onyonyo aramara chere ya ezigbo aka mgba. Ugbua, ọ bụzị onye na-adụ ndị mmadụ ndụmọdụ maka nsogbu dị iche iche nke gụnyere maka ihe onyonyo aramara ọkachasị Porn Addiction. Atiba kọwara na ọ bụ maka na ọ na-anọkarị onwe ya nke Bekee na-akpọ ""loneliness"" soro kpata ya ile ihe onyonyo aramara. O kwuru sị, ""Dịka onye na-arụ ọrụ gbasara ịntanetị, ị nwereike na-arụ ọrụ n'oge abalị ihe gbasara pornography etipụta isi ka ị nyochaa ya"". O kwukwara na ọ bụ n'akwụkwọ nwere ihe aramara n'ime ya ka o siri bido banyezia na nke nkịrị. Atiba kwuru, ""Ọ bụ ụfọdụ akụko anyị na-agụ oge anyị pere mpe soro bido ọnwụnwa ilele ihe aramara"". O kwuru na dịka onye toro n'ụlọụka, na onweghị ihe ọ ma maka mmekọ nwoke na nwaanyị. Atiba kwuru maka na enweghị onye guziri ya maka mmekọ nwoke na nwaanyị so na ihe mere o jiri bido ikiri ihe onyonyo aramara. Adeniyi Adebola Atiba kwuru na Porn addiction mere na ọ bụrụ na ya eleghị ihe aramara maọbụ gbọọ ncha na ọ nweghị ike ịche uche nke ọma. Lee ụfọdụ ihe o kwuru na-eso Porn Addiction : Oke ịgbọ ncha (Masturbation) Adeniyi kọwara na ile ihe onyonyo aramara mere ka o bido gbọwa ncha. Ọ kọwara, ""ịleecha ihe onyonyo aramara ị ga-achọ ụzọ ị ga-esi nwereonwe gị nke ga-ebute oke ịgbọ ncha"". O kwuru na ya bụ ihe ga-adịzị ka usoro nke bụ onye leecha ihe onyonyo a, ọ chọwa ịgbọ ncha. Obi Amamikpe Dịka m bụ onye na-eziza oziọma n'ụka, ihe aramara mere ka obi na-ama m ikpe mgbe ọbụla m chọrọ ịrụ ọrụ oziọma. O kwuru sị, "" Ọ bụ ibu arụ dịịrị m, nke mere na ụfọdụ mgbe m na-atule ịkwụsị ọrụ oziọma n'ụka"". Obi Ịdamba (Depression) Atiba kwuru sị, ""ịkwu eziokwu, ọ mere ka obi daa m mba"". Ọ kọwara na mgbe ọbụla ọ chetara etu ihe aramara sị echere ya aka mgba na obi na-ada ya mba. Ike okpụkpe ịgwụ mmadụ O kọwara na nke a mere ka ọ kwụsị ịkpere Chi ya ekpere. O kwuru sị,"" Ọ mere ka m chere na m adịghị ọcha nke mere na ọ naghị ekwe m kpee ekpere"". Atiba kwuru na mgbe mmadụ na akacha amata na ihe onyonyo aramara abanyela ya n'ọbara bụ mgbe ọ nweghịike ịkwụsị ile ya. Ọ kọwara sị, ""ọ bụ  ijị aka gị bido ihe kama ịnweghịzị ike ịkwụsị ya"". Ihe ọbụla dị etu a na-ejisi ndụ mmadụ ike. ""Etu m sịrị merie Porn Addiction"" - Adeniyi Adebola Atiba Adeniyi Adebola Atiba kwuru sị, ""Porn addiction na-eme ka onye na aṅụ ọgwụ ike"". Atiba kwuru na ọ bụ dịka ọ chọrọ ịlụ nwaanyị were kọọrọ nwunye ya ka njem mmeri ya siri bido. O kwuru sị, ""A gwara m nwunye m nsogbu Porn addiction m nwere, ọ nyere m aka nke ụkwụ. Ọ hụrụ na m anaghị anọ naani m mgbe niile ma na-akpọtụrụ m ọtụtụ mgbe"". O kwukwara na ihe ndị dị mkpa mmadụ kwesịrị ịme iji merie porn addiction bụ: Kedụ ihe ndị Nne na Nna ga-eme iji gbochie ụmụ ha ịbanye n'aka Porn Addiction? Adeniyi Adebola Atiba kwuru sị, ""Ọ dị mkpa ka nne na nna hapụ izoro ụmụ ha ihe gbasara ahụ nwoke na nwaanyị, na ihe gbasakwara mmekọ nwoke na nwaanyị"". Ndụmọdụ Atiba nyere ha gụnyere - Ihe ndị nnyocha ọkaibe sayensi na-ekwu Lee ihe Robert Hudson onye bụ ọkaibe na nyocha maka ndị aramara bara n'ụmị nke bụ ""Sex addiction"" na bekee kwuru maka nsogbu Porn addiction. Hudson kwuru sị,"" ịle ihe onyonyo aramara abụghị nsogbu. Ọ dịka ịṅụ mmanya. Ụfọdụ nwereike ịṅụ mmanya etu ha kwesịrị"". O kwuru sị,"" Mgbe ihe onyonyo aramara bụ nsogbu bụ mgbe ya bụ ihe wegharịrị ọnọdụ chịwazie na ndụ onye ahụ"". Hudson gara n'ihu kwuo, "" Ihe onyonyo aramara aghọọla nsogbu mgbe onye ahụ bidoro hapụ mmekọ ndị mmadụ dịka ọ na-achọ ohere ka ọ kịrịe ihe aramara"". O kwuru na ihe mbụ ha na-agwa ndị nwere nsogbu Porn Addiction bụ ka ha kwụsị ịgbọ ncha ọnwa atọ nke ga-eme ka ha nweta onwe ha ma kwụsị ịle ihe onyonyo aramara. Hudson kọwara sị, ""Nke a abụghị na a gwọọla gị kama ọ bụ ihe ngosi na ịnwereike ibi ndụ gị ma ịleghị ihe onyonyo aramara""."
health	MRKH Syndrome: Ụbọchị m chọpụtara na m enweghị ọtụ mgbe a mụrụ m	"Ị nụtụla na nwaanyị nwere ike o nweghi ọtụ na akpa nwa si n'afọ nne ya pụta ụwa? Lee Julian Peter, onye Kenya, onye ndị dọkịta kwuru na o nweghị oghere ọtụ, maọbụ akpanwa nwaanyị. O nwekwaghị ụzọakpa nwa Bekee gboro ""Cervix"", ma nwekwaa naanị otu akịrị (kidney). Julian nwere ọrịa Bekee kpọrọ Mayer-Rokitansky-Küster-Hauser syndrome (MRKH). Ọnọdụ a pụtara na o enweghị ọtụ na akpanwa. Mgbe ụfọdụ ndị a mụrụ n'ọnọdụ a nwere ike ịnwe otu akịrị. Nwaanyị ọbụla nwere ọrịa MRKH agaghị ahụ nsọ ya. Julian kwuru sị: ""E nweghị m akpanwa, nke mere na m ahụtụbeghi nsọ m. ""Otu a ka m hụrụ onwe m, ọnweghị ihe ọ pụtaara m. ""Ụfọdụ na-echere m ụdị echiche dị iche iche. Julian chọpụtara ọnọdụ ya oge ọ dị afọ iri na asaa. Mana ọbụ ka ọ gachara afọ iri na abụọ ọ mechere nchọpụta a ka ọnụ kwere ya kọọrọ onye ọrụ BBC bụ Anne Ngugi ọnọdụ ya. O kwuru sị: ""A chọpụtara m ihe a mgbe m dị afọ iri na asaa dịka nwata akwụkwọ. ""A gara m ụlọọgwụ mgbe ahụ adịghị m, ọkpa m zara aza. ""Ihe mbụ dọkịnta juru m bụ, kedu mgbe ịkpeazụ m hụru nsọ m? ""Enwenụbeghị m ụdị ihe ahụ."" Mgbe Julian kọọrọ ndị mmadụ ọnọdụ ya, ha nyere ya ndụmọdụ dị icheiche. ""Ọnwere onye nke gwara m chọọ ụlọekpere ebe a ga-ekpere m ekwere. ""Onye nke ọzọ sị n'aka nne m ochie dị na ya maka na-eji ịta amusu mara ndị be anyị bụ ndị Ukambani. ""Ha nwere ike ukwu ihe masịri ha, achọghị m ịma. ""Ihe ka m mkpa bụ ka m sị ahụta ya. ""M gewe ha ntị, onyewe m nsogbu, mgbe ahụ ọ dịwa m ka eziokwu adị n'ihe ha na-ekwu."" Nnyocha ndị dọkịta chọpụtara na ụzọ akpanwa Julian si na mpụta mechie. Ha mechara waa ya ahụ iji mepe akpanwa ya, mana ọnweghị isi. ""Ebere m akwa arịrị abali atọ mechaa mechiere onwe m ọnụ. ""Mụ na nne m, bụ naanị onye m nwere, nọ n'ụlọọgwụ mgbe ahụ. ""Ya bụ ihe riri ya ọnụ. ""A ma m na ọ jụru onwe ya ajụjụ dị omimi maka ya bụ ihe, ịmata ka ọnwere ebe o sị mejọọ."" Julian gụrụ Bayọlọgi n'ụlọakwụkwọ mahadum. Nke a nyere ya nghọta etu ahụ ya si dị. Ọ gwara ndị dọkịta na ya achọghị ịwa ahụ n'oge ahụ n'ihi na ọ chọrọ ịlaghachị ụlọakwụkwọ je gụchaa akwụkwọ ya. Mana ka afọ iri gachara, Julian laghachiri azụ n'ụlọọgwụ ga waa ahụ. O kwuru sị: ""A wara oghere ọtụ m awa. ""Onweghị ka ya bụ ihe siri metuta ndụ m maka na MRKH anaghị emetuta ka i si ebi ndụ gị."" Mana ụfọdụ ndị na-arịa ọrịa a na-anọkarị n'oke echiche. Ọtụtụ n'ime ha na-aga anata ntuziaka n'aka ndị Dọkinta Saịkọlọgị iji nabata ọnọdụ ahụ. Mana ndụmọdụ Julian na-enye bụ na ""ọ bụrụ na ị ghọta ọnọdụ ahụ gị, ịchefụgodu ịmụ nwa."" ""E seela m foto imeahụ ugboro anọ mana ọnweghị ehe (ovary) a hụrụ, nke bụ na ọnweghị ka a ga-esi wete akwa n'ime ahụ iji mee m IVF. ""Ọ ka mma ịnabata ka Chi gị si kee gị. ""Mana ịchọpụta na gị na ibe gị abụghị otu adịghị mfe. ""Ọ dị mkpa ịchọta otu onye ị ga-akọsara ụwa gị."""
health	'O nweghi onye gwara m na inye nwa ara na-afụ oke ụfụ'	Inye nwa ara bụ otu ihe mara mma nke ukwuu ma bụrụ etu Chukwu siri kee ya na nne ga-esi zụọ nwa ya ọ mụrụ ọhụrụ nrị mgbe ọ ka dị ọhụrụ, Nke a kpatara na ọtụtụ niile ndị na-amụ nwa na-enye nwa ara. Chukwu kere inye nwa ara ka ọ bụrụ ihe mara mma ga-enyere nne na nwa aka ka ha nwee ezigbo njikọ n'etiti ha makwa wulite ịhụnanya n'etiti nne na nwa. Nwaanyị ọbụla mụrụ nwa ọhụrụ maọbụ na-akwado ịmụ nwa na-ele anya na ya ga-enye nwa ya ara. Mana ọ bụkwanụ ihe akị ilu na-atọ na ntị ka ọ na-ada n'ọnụ? Inye nwa ara mara mma nke ukwuu ma bụrụ etu Chukwu siri kee ya mana ọ bụghị ọnatarachi dịka ọtụtụ si eche. Nke a kpatara na ọtụtụ ụmụnwaanyị ji ebe akwa arịrị maka ihe ha na-ezute oge ha na-enye nwa ara. Dịka a na-eme emume ncheta inye nwa ara nke afọ a, BBC Igbo gbara ụfọdụ ụmụnwaanyị ajụjụọnụ gbasara etu inye nwa ara ha siri gaa nakwa ihe e kwesiri ịgwa ụmụnwaanyị tupu ha amalite inye nwa ara. Lee ihe ndị ha sara anyị n'onyonyo dị ebe a.
health	Coronavirus Tips: Ọ bụghị eziokwu na ndịọrụ gọọmentị na-ebufe ndị mmadụ coronavirus	Gọọmentị Legọs kwuru na ha ga-amalite ịga n'ụlọ n'ụlọ inyocha ndị a na-eche na ha nwere ike ibu ọrịa coronavirus. Mana akụkọ malitere iwu na soshal midia bụ na ọ bụ ndịọrụ gọọmentị na-ekesa ndị mmadụ ya bụ nje. Nke a bụ okpotokpo asị. Ọzọ, ọbụghị mmadụ niile ka a na-enyocha maka ọrịa, ka ọ bụ ndị e chere na ha na ndị nwere covid-19 mekọtara ahụ, maọbụ ndị bi n'ogbe ebe ndị nwere ya bụ ọrịa buru ibu. Biko gbaara akụkọ ụgha ọsọ.
health	Coronavirus: Ọnụọgụgụ ụmụnwaanyị na-achọ igbochi ịtụrụ ime na 'lockdown' a ọ na-arị elu?	"Ọ bụ ihe aṅụrị ma nwaanyị lụrụ di tụrụ ime maka na nwa so n'isi sekpuntị na alụmdi na nwunye. Mana ụfọdụ ụmụnwaayị lụrụ di na-aṅụzị ọgwụ ga-egbochi ha ịtụrụ ime ọkachasị n'oge mmachi ngagharị a n'ihi coronavirus. N'oge a, ha na di ha na-anọkarị n'ụlọ nakwa enwe mmerịkọta kwa mgbe kwa mgbe, mana ha achọghị ka ""aka enwe ghọọ aka mmadụ."" BBC Igbo kpọtụrụ Nọọsụ Comfort Ogu bụ onyeisi nhazi n'ụlọọrụ 'Planned Parenthood Federation of Nigeria' ngalaba Abia Steeti. Ọ sị na ụmụnwaanyị na-abịa n'ụlọọrụ ha bụ ebe ha na-anara ọgwụ maka nhazi ezinaụlọ bụ 'Family Planning' kamgbe 'lockdown akarịala ndị na-abịa n'oge mbụ. Ogu kwuru sị: ""Na-agbanyeghi  na anyị anaghị emepe ụbọchị niile maka mmachi ngagharị, ọtụtụ ụmụnwaanyị na-akpọ anyị n'ekwentị maka ị nara ọgwụ mgbochi ime."" ""Ndị na-abịa a nara ọgwụ mgbochi ime ugbua ga-eji ihe ruru pasentị iri isii karịa ndị na-abịa n'oge nkịtị."" Ogu sị na ọgwụ ụmụnwaanyị ndị a na-anara gụnyere ọgwụ ọṅụṅụ, nke ọgbụgba nakwa nke a na-etinye etinye. BBC Igbo jụrụ otu dọkịta ahụike ụmụnwaanyị bụ Joseph Akinde etu o sị hụta atụmatụ a ụfọdụ ụmụnwaanyị na-agbaso. Ọ sị na atụmatụ ha a dị mma. ""Kama ha ga-atụrụ ime ha achọghị, ọ ka mma ka ha gbochie ya."" ""Makana ọ bụ ihe megidere iwu Naịjirịa nakwa ihe ọghọm ite ime ma ọ bụrụ na ha e gbochighi ya."" Dọkịta Akinde gara n'ihu kwuo na ọnọdụ akụnaụba ugbua dị ezigbo ọjọọ na onye ọbụla mụrụ nwa ọ na-achọghị na-etinyekwuru n'ezinaụlọ ya nsogbu. O ruola izuụka atọ gọọmentị etiti nakwa nke steetị dị icheiche machiri ngagharị ndị mmadụ maka ọrịa coronavirus."
politics	Edo PDP Primary Election: Ụlọikpe asịla Obaseki na ndị PDP Edo steeti laa kpezie	"Ụlọikpe ukwu dị na Pọtakọt akụpụla akwụkwọ a gbara iji kwụsị Godwin Obaseki ịzọgharị ọkwa gọvanọ Edo steeti n'aha otu PDP. Nke a mere ụbọchị Wenezde dịka ka ndị okwu ahụ metụtara kpebiri ka ha gaa n'ụlọ ga kpezie. Ọkaiwu onye wetara ikpe bụ Ferdinand Orbih na ndị ọkaiwu ndị ọzọ okwu ahụ metụtara gụnyere Alex Ejesiema,M. E. Ani, Emmanuel Enoidem na Higher King kwetara ka e kpee udo. Ọkaikpe Jọstis E Obile nyeburu ha awa atọ ka ha gaa zukọta ma kwekọrịta ihe ha chọrọ. Cheta na Obaseki si APC pụta banye PDP, ndị otu PDP nabatara ya chọọ inye ya ikike ịzọgharị ọkwa gọvanọ n'aha pati ha mana ụfọdụ na PDP chọọ ịzọ ọkwa ahụ jụrụ ajụ ma wepụ okwu ahụ ụlọikpe. Gọvanọ Nyesom Wike nke Rivas Steeti sị na ya esepula aka n'okwu ime udo n'etiti ndị pati PDP n'Edo Steeti. Wike gwara ndị ntaakụkọ nke a na mgbasaozi o nyere na Pọtakọt ụbọchị Tuzde.(Juun 23,2020) Nke a na-abịa dịka ọ fọrọ otu ụbọchị ka e mee ntuliaka ime ụlọ iji họpụta onye ga-eji ọkọlọtọ ha azọ ọkwa gọvanọ Edo Steeti. Wike sị na o mere nke a maka ndị komitii ọrụ na PDP bụ 'National Working Committee' anaghị eme ka a mara ihe ha na-eme. Ọ sị na ha na-achọ ịgba ya mgba okpuru ma metọsịa aha ya. Wike sị na ọ gwara ha ka e jiri nwaayọọ mee udo n'Edo Steeti, mee ka onye ọbụla mara ihe a na-eme, na ga-akwanyere ndị mmadụ ugwu na abụghị ime ka ndị ụtụisi. Godwin Obaseki bụ aha mmadụ niile kpụ n'ọnụ n'ime ụbọchi ole na ole gara aga dịka o si otu ndọrọndọrọ All Progressive Congress (APC) banye nke People's Democratic Party (PDP). N'ụbọchị 23 nke ọnwa Juun ka ụlọikpe steeti nke dị n'Ekpoma kagburu akwụkwọ onye otu PDP bụ Omorogie Ogbeide-Ihama gbara, nke sị na Obaseki ekwesịghị iso zọọ ntuliaka ime ụlọ maka onye ga-eji ọkọlọtọ PDP zọọ oche gọvanọ nke Edo steeti ebe ụlọikpe elu nke Edo steeti gbochiri Obaseki ị so mee ya bụ ntụlịaka. Ogbeide-Ihama na-ekwu na Obaseki ka batara otu PDP nsonso a, ma sịkwa na o nwekwara nsogbu n'asambodo ya nke mere ndị APC ji wepụ ya n'ọchịchi. Mana ebubo ya niile akwụsịghị ụlọikpe ikagbu akwụkwọ ọ gbara maka Obaseki. Ọnọdụ Obaseki n'otu PDP ugbua N'ụbọchị 19 nke ọnwa Juun ka Obaseki kwuru n'akara Twitter ya na ya abanyela otu PDP. Nke a mere dịka ndị pati APC wepụrụ ya dịka onye ga-anọchite anya patị ahụ na ndọrọndọrọ ọchịchị Gọvanọ Edo steeti, n'agbanyeghị na ọ bụ Obaseki ka bụ Gọvanọ. Ndị otu PDP nke gụnyere onye bụbu osote onyeisiala Naijirịa bụ Atiku Abubakar na Nyesom Wike bụ gọvanọ Rivas steeti, nabatara Obaseki nke ọma. Otu onye ọzọkwa bụ Gideon Ikhine chọburu iji ọkolọtọ PDP zọọ ọchịchị gọvanọ Edo steeti, wepụkwara onwe ya ma nye Obaseki ohere ka o bụrụ ya ga-eji ọkọlọtọ pati ahụ zọọ ya bụ ọchịchị. Mana Ogbeide-Ihama gbara akwụkwọ n'ụlọikpe ka a kwụsị Gọvanọ Obaseki isoro mee ntuliaka maka onye ga-eji ọkolotọ PDP zọọ ọchịchị gọvanọ. Ogbiede-Ihama jụrụ ịpụ n'ụzọ ka Obaseki jiri ọkọlọtọ PDP zọo ọchịchị. Ka ọ dị ugbua, a na-eche mpụtara ntuliaka ime ụlọ ndị otu PDP ga-eme n'ụbọchị 25 nke ọnwa Juun ka ha mara onye ga-eji ọkọlọtọ PDP zọọ ọchịchi Gọvanọ Edo steeti. Gịnị chụpụrụ Obaseki n'APC? Obaseki bụ Gọvanọ nke ise Edo steeti na-enweta dịka ọ ṅụrụ iyi ọrụ n'ụbọchị 12 nke ọnwa Nọvemba afọ 2016. Obaseki ji ọkọlọtọ otu pati APC were merie Osagie Ize-Iyamu ji ọkọlọtọ PDP na ntuliaka e mere n'ọnwa Sepụtemba 2016. Dịka Vanessa Obioha bụ onye ntaakụkọ This Day siri dee, nsogbu Obaseki bidoro dịka ọ na-ekweghi ka Adams Oshiomhole bụ onye ọ nọchiri dịka gọvanọ na-atuzi ihe na-eme na ya bụ steeti. O dere na ịnyere ndị Edo steeti aka bụ ihe kacha masị Obaseki, nke mere na atụmatụ ya niile bụ ka ọ hụ na e ji ego Edo steeti rụọrọ ndị steeti ahụ ọrụ. Obioha dere na ebe nsogbu ha bidoro bụ mgbe Obaseki wepụrụ ụtụisi nke kwesịrị ịbara steeti uru, nke ọ sị na ọ bụ naanị ụfọdụ mmadụ na-erite uru ya. Oshiomhole rituru dịka gọvanọ ma bụrụzia onyeisioche otu APC. Ka Obaseki na Oshiomhole na-ama aka, ụfọdụ ndị otu APC dịka Henry Idahagbon na-ekwu sị ""Obaseki bụrụ ezigbo onye ndọrọndọrọ ọchịchị, ọ ga-ewetu onwe ya ala rịọ ndị ọchịchị pati anyị. Makana e wepụ nkwado anyị, Obaseki agaraghị ịbụ gọvanọ Edo steeti"". Kama ụlọikpe elu nke dị n'Abuja kpebiri ma nye iwu ka e wepụ Adams Oshiomhole dịka onyeisioche otu APC n'ọnwa Maachị 2020. Nchụpụ ya na-abịa dịka a gbara ya akwụkwọ maka aka ike o ji achị, nrụrụaka ego na erubeghị isi n'iwu. Oshiomhole wegara ya bụ ikpe n'ụlọikpe mkpegharị, mana mpụtara ya na nke ụlọikpe elu bịara bụrụ otu. Ọ bụ nzukọ na-enyocha ndị ga-eji ọkọlọtọ otu APC zọọ ndọrọndọrọ ọchịchị wepụrụ Obaseki na ndị ga-eso mee ntuliaka ime ụlọ ha. Ndị nzukọ a wepụrụ Obaseki dịka ha sị na asambodo o ji fee ala nna na-egosi ""Obasek"" kama ""Obaseki"". Ha kwukwara na Gọvanọ Obaseki agbaghị mbọ imezi ya bụ mmejọ n'agbanyeghị na o nwereike isi n'aka ngalaba NYSC. Onye na-ekwuchitere nzukọ a bụ Jonathan Ayuba kwukwara na Obaseki ewetaghị akwụkwọ ndị ọzọ nzụko ahụ sị ya weta. Kama ya, nzukọ a nyere Ize-Iyamu, Osaro Obaz na Pius Odubu ikike ịzọ onye ga-eji ọkọlọtọ APC zọọ ọchịchi gọvanọ Edo steeti. Obaseki na-ekwu na o nweghi ntụkwasị obi ebe nzukọ nnyocha a nọ, n'ihi na ọ bụ Oshiomhole na-agwa ha ihe ha na-eme. Ọ bụ n'ụbọchị 16 nke ọnwa Juun ka Obaseki gbara arụkwaghịm ma hapụ ndị otu APC; ka ọ na-apụ ka osote ya bụ Philip Shaibu sokwa ya pụọ. Ka ọ dị ugbua, ọ bụ Ize-Iyamu ,onye ji ọkọlọtọ PDP zọọ ọchịchị gọvanọ Edo steeti n'afọ 2016, ga-ejizi ọkọlọto APC zọọ ya bụ ọkwa n'afọ 2020. Ebe a na-atụanya na Obaseki ga-eji ọkolotọ PDP zọọ ọchịchị. Ngalaba na-ahụ maka ntụliaka na Naijirịa bụ Independent National Electoral Commission ekwuola na ihe niile gbasara ịghọpụta onye ga-eji ọkoloto patị ọbụla zọo ọkwa ọchịchị ga-ebi n'ụbọchị 27 nke ọnwa Juun afọ 2020."
politics	Eze Imo: O nweghị onye na-akwanye m ọkụ n'ike ka m chutuo Eze Ohiri - Ihedioha	"Gọvanọ Imo Steeti bu Emeka Ihedioha akọwaala na o nweghị onye maọbụ ndị na-acha ya ọkụ ka ọ chutuo Eze Samuel Ohiri dịka onyeisi otu ndị eze ọdinala. Akụkọ na-efegharị na-ekwu na Ihedioha nwere ike iwepụ Eze Ohiri n'ọkwa n'ihi ọkụ ọtụtụ ndị mmadụ na-acha ya. Mana Steve Osuji, bụ ọnụ na-ekwuchitere Ihedioha, gwara BBC Igbo na akụkọ ndị ahụ bụ asi asi. Osuji kọwara na ndị eze biara kelee gọvanọ abalị abụọ gara aga ma riọ ya ụfọdụ ihe. ""Gọvanọ gwara ha na ya ga-eleba arịrịọ ndị ahụ anya."" ""Kedụzi nke bụ ikwanye ya ọkụ n'ike?"" Osuji gara n'ihu kwuo na o nweghị mgbe ndị eze ahụ jiri buru akwụkwọ ngagharịiwe bịa ịhụ gọvanọ. ""Onwekwanụghị mgbe ndị mmadụ ji mee ngagharịiwe n'obodo maka ihe gbasara Eze Imo."" ""Ya bụ na o nweghi mmanye ọbụla dị gọvanọ n'ahụ maka nke a."" Cheta na Rochas Okorocha chuturu Eze Cletus Ilomuanya bụbu onyeisi ndị Eze Imo Steeti n'ọnwa June 2011, ma họpụta Eze Sam Ohiri ka ọ nọchie ya. Gbasara onyeisi ụlọakwụkwọ Imsu Akụkọ kwukwara na ndị mmadụ na-amanye Ihedioha  ka ọ chutuo onyeisi ụlọakwụkwọ Mahadum Imo steeti bu ọkammụta Adaobi Obasi. Mana Osuji kọwakwara na akụkọ ahụ bụ asị. O kwuru na Obasi na ndị isi Imsu ndị ọzọ biakwara kelee Ihedioha abalị abụọ gara aga. ""Onweghi mgbe e ji kwute okwu maka ịchụ onye ọbụla n'ụlọakwụkwọ ahụ n'ọrụ."" Obasi na aka chịburu steeti Imo bụ Rochas Okorocha bụ otu ebe ka ha si. Ha abụọ bụ ndị Ogboko n'okpuru ọchịchị Ideato South. Akụkọ ga-amasị gị:"
politics	Nnamdi Kanu anaghị achụ maka nnwereonwe Biafra - Asari Dokubo	"Asari Dokubo akọwaarala BBC Igbo ebe mmiri si baa n'opi ụgbọgụrụ na mmekọrịta ya na onye ndu Ipob bụ Nnamdi Kanu. Ọ sị na Kanu anaghị achụ maka nnwereonwe Biafra, na o nweghi onye ọbụla ọ na-edu nwereike ime ka e nwete Biafra. Ọ sị na ozutebeghi Kanu ihunihu, kama ọ bụ n'ekwenti ka ha abụọ na-akpa. O kwukwara na mgbe Kanu nọ n'ụlọ mkpọrọ, na o so na ndị gbara mbọ ịhụ na a tọhapụrụ ya. Dokubo kwuru na ihe seere ya na Kanu okwu bụ mgbe Kanu sị ka ndị Igbo gbajọọ iso mee ntuliaka n'afọ 2019, mana ọ gwara ya mba na etu a adịghị mma. ""Agwara m Kanu na ọ bụ site n'ime ntuliaka ka a ga-eji chụpụ Onyeisiala Buhari n'ọchịchị mana Kanu nupuruisi ma kpọsa m asị."" Dokubo gara n'ihu tinye ọnụ n'ebubo Kanu boro ya maka ị nara ya nde naịra iri abụọ ma jụọ Kanu ""kedụ mgbe nke a mere""? Ọkaiwu Nnamdị Kanu bụ Aloy Ejimakor sị na Kanu maọbụ ya onwe ya enweghi ọsịsa ha ga-enye Dokubo n'okwu ndị o kwuru. Ejimakor sị na Dokubo bụ mmadụ nkịtị nwereike ikwu ihe ọbụla dị ya n'uche. Kirie ihe ha kwuru n'uju n'elu. Akụkọ ndị ọzọ ga-amasị gị:"
politics	Lee ndị na-azọ ndọrọndọrọ ọchịchị n'otu pati dị ịche ịche na mpaghara Ọwụwa Anyanwụ Naịjirịa	"Ọtụtụ pati steeti ahọpụtala ndị ga-azọrọ ha ọkwa gọvanọ na osote ya na ntuliaka 2023 dịka ha merela ntuliaka imeụlọ pati ha. Chọpụta nke steeti gi na pati ha: PDP: Gọvanọ: Ọkaiwu Peter Ndubuisi Mba Bar. Peter Ndubisi Mba bụ onye ọkaiwu ma bụrụ onye Owoh dị n'okpuru ọchịchị Nkanu East n'Enugwu Steeti. Mba nwe ụlọọrụ Pinnacle Oil and Gas nke na-ere mmanụ agbịdị. Ya bụ nwaamadị bụ onye ndọrọ ndọrọ ọchịchị a ma ama n'Enugwu, n'ihi na o jibuola ọkwa dịka kọmishọna na-ahụ maka ego n'Enugwu ya nakwa ""Chief of Staff"" n'okpuru Gọvanọ Chimaroke Nnamani. Ụlọọrụ ya bụ Pinnacle nwere ngalaba dị iche iche na Naijiria. Osote Gọvanọ: Ọkaiwu Ifeanyi Ossai Bar Ossai bụ onye ọkaiwu ma bụrụkwa otu na ndị welitere isi na pati PDP n'Enugwu. Ossai bụ onye Nsukka dị n' Enugwu steeti. Uche Nnaji bụ onye ndọrọndọrọ ọchịchị a ma ama n'Enugwu steeti. O jibuola ọkwa dịka kọmishọna n'Enugwu. Uche Nnaji nwe ụlọọrụ a kpọrọ 'Ouch Concepts  Limited' ma bụrụ onye Nkanu dị n'Enugwu steeti. Osote Gọvanọ: Ọkaiwu George Tagbo Ogara Ọkaiwu  Ogara bụ onye Unadụ nke dị na okpuru ọchịchị Igboeze-South n'Enugwu steeti. Ọ bụ okaiwu ma bụrụkwa onye ojiegoachụegọ. Ogara azọọla ọkwa gọvanọ Enugwu n'oge gara aga. Labour Party: Chijioke Edoga Chijioke Edoga bụ onye Nsukka dị n'Enuguwu steeti. Ọ nọọla mbụ n'ụlọ omeiwu nta n'okpuru pati PDP. Ọ bụkwara kọmishọna na-ahụ maka gburu gburu idi mma, tupu ọ gawa Labour Party maka ịzọ ọkwa Gọvanọ. Frank Nweke II bụ naanị onye na-azọ ọkwa gọvanọ n'Ọwụwa Anyanwụ ji nwaanyị mere osote ya. Nweke bụ onye Ozalla Nkanu n'Enugwu Steeti. Ọ bụbụ minista na-ahụ maka mgbasa ozi na Naijiria n'oge Onyeisiala Olusegun Obasanjo na-achị. Aha ụlọọrụ ya bụ 'Stellar Constellation Group'. Osote Gọvanọ: Edith Ngozi Ugwuanyi Ọ bụ onye Amachara Ovoko Igbo Eze south LGA. Ọ bụ onye ọrụ ahụ ike Nọọsụ ma bụrụkwa ọkammụta n'ebe ndị ọzọ. Ọ zọọlarịị ọkwa onye isi okpuru ọchịchị Igboeze South ugboro abụọ n'oge gara aga. O nwekwara ọtụtụ otu na-ahụ maka ahụike ụmụnwaanyị na ụmụaka nakwa nke na-agbatara ndị ọnweghị ka ọ ha ha ọsọ enyemaka. PDP: Govanọ: Professor Uche Ikonne Bụ ọkammụta n'Optometry', jibu ọkwa Vice Chancellor nke Abia state University, ma bụkwara Rector nke Abia steeti Polytechnic. Ọ bụkwa onye ndọrọ ndọrọ ọchịchị doro anya. Ikonne bụ onye Isiala-Ngwa North dị n'Abia Steeti. Osote Gọvanọ: Okey Igwe Onye ọrụ agha nke mba Amerika lara ezumike nka. Ọ bụkwa okaiwu, ma bụrụkwa onye isi oche okpuru ọchịchị Umunneochi n'oge gara aga. APC: Gọvanọ: Ikechi Emenike Nwe ụlọọrụ a na-akpọ DER limited nke na-ahụ maka iji ego akpata ego. Ọ bụ onye Ohụhụ Abia steeti ma bụrụkwa onye ndọrọ ndọrọ ọchịchị. APGA: Ọkammụta Greg Ibe Ọ bụ Okammuta ukwu ma bụrụkwa onye nwe Mahadum Gregory University Uturu Abia steeti. Ọkammụta Ibe bụ onye ndọrọ ndọrọ ọchịchị ma bụrụkwa onye jị ego akpata ego n'ebe ọ dị ukwuu. Osote Gọvanọ: Obinna Ichita Obinna Ichita bụ onye na-anọchite anya Aba South n'Ụlọomeiwu Abia steeti. Labour Party: Govanọ: Alex Otti Onye ọrụ mgbakọ ego na akụnaụba a ma ama. Nwa oge gara aga, Otti bụ onyeisi ụlọ ọba ego 'Diamond Bank'. Ọ zọọla ọkwa gọvanọ Abia steeti ọtụtụ oge tupu ọ banye Labour Pati.  PDP: Gọvanọ: Sinetọ Obinna Ogba Bụ sinetọ na-anọchite anya Ebonyi Central n'ụlọ omeiwu nnukwu bụ sineeti. Ọ rụọla dịka kọmishọna na-ahụ maka egwuregwu n'Ebonyi steeti. Osote: Maazị Oliver Osi Bụ onye na-anọchịte anya Ivo north n'ụlọomeiwu steeti nke Ebonyi.  APC : Govanọ: Hon Francis Nwifuri Bụ onye a ma ama na ndọrọ ndọrọ ọchịchị n'Ebonyi steeti. Nwaifuru ejiela ọkwa onyeisi ụlọomeiwu n'ụlọomeiwu nke Ebonyi steeti ugboro abụọ. O bụ onye okpuru ọchịchị Izzi west nke Ebonyi steeti.  APGA: Gọvanọ: Ọkammuta Benard Odoh Benard Odoh bụ ọkammụta na 'GeoPhysics'. O jibuola ọkwa dịka odeakwụkwọ nke gọọmenti Ebonyi nakwa ọkwa dị iche iche ndị ọzọ.  Labour Party: Gọvanọ: Edward Nkwagu Edward Nkwagu nwe ụlọọrụ a na-akpọ Edon Nigeria Limited. Ọ bụ onye ndọrọ ndọrọ ọchịchị ma bụrụkwa onye ọrụ 'Engineering'. Ọtụtụ pati na steeti dị ka Ebonyi na Abia ka nọ na kata kata ugbua n'ihi nkewa nke Bekee kpọrọ 'faction' na-etisasi udo na pati ha. Ihe nke a pụtara bụ na ụfọdụ steeti nwere mmadụ abụọ ma ọ bụ atọ ka nọ n'ụlọikpe na-ekwu na ọ bụ ha nwetara mmeri."
politics	Ipob: Aka anyị adịghị n'ogbunigwe agbara n'ụlọ Nwodo	"Otu Ipob akatọọla mwakpo mere n'ụlọ onyeisi Ohaneze Ndigbo bụ Nnia Nwodo, ma kwuo na ọ bụ aka ọrụ ndị na-eyi ndụ egwu. Otu a kwuru na aka ha adịghị na mwakpo ahụ dịka ụfọdụ ndị mmadụ na-atụ ha aka banyere ọdachị mere n'ụlọ Nwodo ma sị na ndị chọrọ ka ha daa, ga-ebu ụzọ daa. N'ụbọchị ụka, n'Ukehe dị n'Enugwu steeti, a turu ogbunigwe na be onyeisi ndị Ọhaneze Ndigbo bụ Nnia Nwodo nke mebiri obere ihe, mana amatabeghị ndị mere ya bụ ihe. N'ozi onye odeakwụkwọ mgbasaozi ha bụ Emma Powerful wepụtara o kwuru sị, ""Ipob katọrọ mwakpo ndị na-eyi ndụ egwu n'ụdịrị ndị Fulani na-achị ehi mere n'ụlọ Nnia Nwodo. ""Anyị na-akpọku ndị bi na mpaghara ọwụwa anyanwụ na ọdịda ka ha dị njikere ma mụrụkwa anya maka ndị Fulanị na-achị ehi abatala n'obodo"". ""Ipob n'ụwa niile anụla akụkọ na-agagharị na soshal midia na ndị Fulani na-eyi ndụ egwu ga-awakpo ụlọ ndị uweojii na gọọmentị dị na mpaghara ọwụwa anyanwụ. ""Ha ga-eboya ndị Ipob dịka onyeisiala Buhari nọ na mba Amerịka ugbua iji kpọọ Ipob otu na-eyi ndụ egwu ma gbochie anyị ime ngagharị iwe na mba Amerịka megide Buhari."" O kwuru na nkata ọjọọ ndị a na-akpara otu Ipob amaala afọ n'ala dịka Ipob bụ otu na-egosipụta iwe ha n'ụwa niile site n'ụzọ ziri ezi. N'oge gara aga, Nnia Nwodo katọọrọ ụzọ ndị Ipob ji na-achụso mwereonwe Biafra kwuo na ""ọ bụghị site n'ịlụ ọgụ"" Nke a mere Emma Powerful jiri zaghachị ya ma kwuo na Nnia Nwaodo so na ndị mere ndị agha Naịjirịa jiri wakpoo ụlọ Nnamdi Kanu bụ onye ndu Ipob. Gere ihe o kwuru ebe a:"
religion	Ihe i kwesịrị ịma maka Fr Anthony Amadi ga-anọchị Mbaka nwa mgbe nta ilekọta 'Adoration Ministry'	"Bishọp Callistus Onaga nke ụka Katọlik na Dayọsis Enugwu ahọpụtala ụkọchukwu Anthony Amadi ka ọ nọchie ụkọchukwu Ejike Mbaka nwa mgbenta dịka onye nlekọta ekpere 'Adoration Ministry'. Mana ndị ekpere 'Adoration' ajụla ịnabata Fada Amadi dịka onye nlekọta ha. N﻿ke a na-abịa n'agbanyeghi na ọ bụ Fada Mbaka ji aka ya họpụta Fada Amadi, dịka Bishọpụ nyere ya ohere iji aka ya kpọpụta Fada ọ ga-achọ ka ọ nọchie ya nwa mgbe nta. N﻿dị ekpere 'Adoration Ministry Enugu Nigeria' mekwara obere ngagharịiwe ọzọ n'ụbọchị ụka, 'Okụtoba 2, 2022, dịka a malitekwara ekpere ọzọ n'ebe ahụ. I﻿we ha bụ maka na Bishọp ụka Katọlik n'Enugwu dayọsis bụ Callistus Onaga, ewepụla ụkọchukwu Ejike Mbaka dịka onyeisi ụlọ ekpere Adoration nwa mgbe nta. N﻿dị nkwado Mbaka bucha akwụkwọ ndụ n'aka ma mere ngagharịiwe bata n'ogige ụlọ Fada Mbaka na-eti mkpu na-asị: ""we say no"", ""we no go gree"". Ọ﻿ gịnị ka ha sị na ha agaghị ekwe? C﻿heta na Bishọp Onaga mechiburu ụlọekpere 'Adoration Ministry' n'ihi ụfọdụ ihe Mbaka na-ekwu ma ọ na-ezi oziọma, nakwa etu o si eme ekpere ya. M﻿ana n'ụbọchị Fraịde ka akụkọ pụtara na ekpere 'Adoration' ga-amalitekwa ọzọ n'ụbọchị Sọnde, abalị abụọ nke Ọkụtoba 2022, mana Bishọp nyere iwu ihe a ga eme. N﻿'ụbọchị ụka ahụ, Mbaka gwara ndị nkwado ya na Bishọp etinyela ụkọchukwu aha ya bụ Fada Anthony Amadi, onye ga-anọchi anya ya dịka onyeisi 'Adoration' ruo mgbe Mbaka mechara ihe enyere ya mee. Iwu ndị ọzọ nke Bishop tinyere gbasara ekpere 'adoration' gụnyere: Ọ﻿ bụ iwu ndị a ka ndị nkwado Fada Mbaka na-etiri mkpu na-asị ""we say no"", ""we no go gree"". N﻿ke a abụghị nke mbụ ndị nkwado Fada Mbaka na-eme ngagharịiwe gbasara nna ha ukwu. N﻿'ọnwa Jun 2022, oge Bishọp Callistus Onaga nyere iwu ka akwụsị ekpere maọbụ emume ọbụla n'ụlọekpere 'Adoration', ndị nkwado Mbaka mekwara ngagharị iwe na-akatọ Bishop Onaga. H﻿a kwuru ọtụtụ okwu ọjọọ megide Bishop, ụfọdụ kwuru na ""ọ bụghị Bishopụ anyị"". ﻿Otu onye n'me ndị ahụ mere ngagharị iwe kwuru sị: ""Onaga, hapụrụ anyị nna anyị Mbaka. Ana m akpọ ya Onaga, Onaga bụ aha ya, aha ya abụghị Bishọpụ."" Ọ﻿zọkwa, n'ọnwa Mee 2021, ndị nkwado Mbaka meere ngagharịiwe banye n'ime ogbe dị icheiche n'Enugwu dịka ha sị na ha na-achọ Mbaka achọ. N﻿'oge ahụ, asịrị fegharịrị na ndị ntọ tọọrọ Mbaka, ebe ụfọdụ kwuru na ọ bụ Bishọpụ nyere iwu ka e jichie Mbaka. N﻿dị nkwado ya nukọọrọ n'igwe gawa n'ụlọ Bishọp nakwa n'ogige ụlọụka 'Holy Ghost Cathedral' Enugu. H﻿a mebiri ọtụtụ ihe ma n'ụlọ Bishọp ma n'ụlọụka ahụ. M﻿baka mechara pụta gwa ha okwu ma kwuo na ọ bụ Bishọpụ nyere ya iwu ka ọ hapụ ịpụta n'ọha ruo nwa mgbe nta."
religion	Fr Ejike Mbaka : Aga m agozi Nnamdi Kanu rue echi	"Ụkọchukwu Katọlik a ma ama bụ Fada Ejike Mbaka ekwuola na o nweghị onye ga-akwụsị ya ịgọzị onye ọbụla ya chọrọ ịgọzị, ọbụladị Bishọpụ ya bụ Bishọpụ Callistus Onaga nke ụka Katọlik na Dayọsịs Enugwu. N'ozi ọ gbasara ụbọchị Wenezde n'ọgbakọ ekpere pụrụ iche a kpọrọ ""E No Dey Again"" n'ogige Adoration Ministry'dị n'Emene Enugwu, Mbaka gọziri  Nnamdi Kanu ọzọ sị na ọ bụ onye kwesịrị ka a gọzie. Nke a na-abịa dịka ụfọdụ ndị mmadụ katọrọ ya maka ịgọzi Nnamdi Kanu bụ onye ndu otu ndị na-eti mkpu nnwereonwe Biafra. Mbaka gwara Bishọpụ ya ka ọ kwụsị ịgwa ya onye ya ga-agọzi maọbụ onye ya agaghị agọzi. Ọ sị Bishọpụ tiri uwe bishọpụ ya bụọ ya ọnụ ma ọ bụrụ na ọ chọọ. Mbaka gara n'ihu Kaatọ Bishop Onaga maka idetara ya akwụkwọ ozi nke ọ kpọrọ ""nke ekwensu."" ọ gara n'ihu katọọ Osote Bishop Enugwu bụ auxiliary Bishop of Enugu bụ onye o boro ebubo na ọ na-atụgide ya asị. Ọ gọzịkwara ndị na-eso ya maka ịchọ ya ụbọchị akụkọ fegharịrị na-a na-achọ ya achọ, ma gochitere ha na o nweghị ihe ha bibiri. N'okwu ebubo na ọ na-ayị otiegwu ya bụ ụlọma nke otu nwaanyị kwuru na ọ tụwara ime, Fada Mbaka gọrọ na ọ bụghị eziokwu, ma jụọ Bishopụ ya jụọ Bishọpụ ya ihe mere na ọ jụghị ndị na-ebo ya ebubo ajụjụ. ""Kemgbe afọ gaara aga ka a kọrọ akụkọ Uloma, Bishopụ ma maka ya, gba nkịtị ebe ọ makwa na ọ bụ asị.  Kedụ ka ị si nye ohere ka ndị mmadụ na-akatọ ụkọchukwu gị?"" Ọ bụrụ na Bishọpụ Onaga gbara nkịtị, ọ bụ obi ọjọọ megide ụkọchukwu ya."" Ọ gara n'ihu boo Bishop Onaga na ndị ụkọchukwu ndị ọzọ ebubo ịkpa nkata megide ya. Cheta na n'ọnwa gara aga, ndị na-eso Fada Mbaka mere ngagharịiwe dịka akụkọ fegharịrị na a na-achọ ya achọ. BBC Igbo wetara akụkọ na ihe onyonyo Facebook ka ọ na-eme ebe ndị na-eso Fada Mbaka wakporo ụlọ Bishop Onaga mebie  ihe gụnyere ụgbọala, ụlọ mposi nakwa ihe ndị ọzọ."
religion	2019 Prophecies for Nigeria: Ihe ndị ụkọchụkwụ kwuru maka etu afọ 2019 ga-esi adị	"Ụkọchukwu na ewu ewu bụ Reverened Father Ejike Mbaka ekwuola na ọchịchị Buhari na-agbalị n'ihe gbasara ịrụ ụzọ nakwa inye ndị ọrụ ugbo ego mgbazinye eji arụ ọrụ. O kwuru nkea mgbe ọ na-aka ụka iji nabata afọ ọhụrụ 2019 n'Adoration, Umuchigbo Iji Nike Enugwu. Father kwuru na ya amaghị onye ga emeri na ntuli aka na-ahịa na 2019 ma kwuo na ya echeghị n'Atiku bụ onye nzọpụta Nijiria. Onyere Buhari ndụmọdụ na ọbụrụ na ọ ga eye ntị chụpụsịa ndị ajọ mmadụ gbara ya gburu gburu na emebiri ya ihe, na gọmenti ya ga adị mma. Ụfọdụ ụmụ Naijiria akatọọla ndị ụkọchụkwụ burula amụma maka ihe ga-eme n'afọ 2019. Dịka afọ 2019 malitere ụbọchị Tuzde, ọtụtụ ndị ụkọchukwu a maara aha ha ezipụtala ozi afọ ọhụrụ ha, iji nye ndị mmadụ ntụzi aka gbasara afọ a. Mana ụfọdụ Ndị Naijiria kwuru na ha na-akụsasị ụmụ mmadụ anya n'ihi n'amụma Okeke buru dị iche na nke Okafor buru. Ụfọdụ kwuru n'okpu Mbaka kpọrọ ka akwado Buhari bụ mere mere n'ihu gwọmpụtụ n'azụ. N'okwu Chukwu ya na mmemme iji banye afọ ọhụrụ, onyeisi na-elekọta Adoration Ministry Enugu Nigeria, bụ Fada Ejike Mbaka, buru amụma na afọ ọhụrụ a ga-ewetara ọtụtụ ụmụnwaanyị ihu ọchị. O kwuru na ọtụtụ ụmụnwaanyị aga ga-ekuru ejima abụọ na atọ na afọ a. O kwukwara na afọ a ga-abụ oge mgbanwe tọrọ atọ nye ndụ ndị Naijiria. Ihe ọzọ gbara elu dịka o siri kwuo bụ na ọtụtụ ndị ogbenye na ndị opekatampe ka aga-eburu ike n'ikikere ọchịchị ụlọọrụ nakwa n'ọchịchị obodo tinye n'aka. Ihe Oyedepo kwuru: N'okwu afọ ọhụrụ ya, onyeisi ụlọụka Living Faith Church, nke e jikwa Winners Chapel mara, bụ David Oyedepo, kwuru na afọ a, anyị ga-abụ ọkaibe n'ime ihe niile anyị n'eme. Enoch Adeboye Onye a bụ onyeisi ụlọuka Redeemed Christian Church of God, kpara ndị ụlọụka ya ọchị mgbe o kwuru na ọma na ọtụtụ ndị mmadụ n'eche ya ka okwu o okwu gbasara ntụliaka aga eme n'ala anyi na-afọ a. Ọ gaziri n'ihu gwazie ndị ala anyi ka ha gaa n'ime akwụkwọ nsọ (Abụ akwa 3:22-23) iji mara ihe chineke n'ekwu maka obodo anyị. Okey Ifionu Ụkọchukwu na-elekọta Emmanuel Anglican Church, Railway Compound dị na Lagos, kwupụtara na-ewepụtala afọ a dịka mgbe ndị otu Kraisti ga-agbasa oziọma Kraistị na mbaụwa niile iji were rita mkpụrụobi. Ọ gbadoro ụkwụ mkpebi a n'Akwụkwọ Ilu 11:30. Paul Chikwem Ụkọchukwu  na-elekọta ụlọụka Christian Penticostal Mission dị na Festac, Legos kwuru na afọ 2019 bụ afọ Chukwu ga-akwụ ụmụ ya ụgwọ ọrụ nke ukwuu. Nkpebi a gbadoro ụkwụ na akwụkwọ Genesis (15:1). Chikwem buru amụma na ụmụ Chukwu ga-enweta ụgwọ ọrụ pụrụiche site n'ịhụọma nke Chukwu na-enye(Abụọma 44:3). ""Aka nchekwa na nweta nke Chukwu ga-enye ụmụ Chukwu ezumike n'afọ 2019""(Exodus 33:14). Paul Adefarasin Onye ụkọchukwu a bụ onyeisi ụlọụka a kpọrọ ""House on the Rock"" kwuru na afọ 2019 ga-abụ afọ aha ụmụ Chineke ga-ada ụda na mba ụwa niile ma nwetakwa ọtụtụ ohere ime ihe ịrịbama n'afọ a. Ahụrụ m Igbo dika onyeisiala n'afọ 2023 mana ha ga-agba mbọ na ha enweghị nkwekọrịta na gọmenti ugbua."
religion	Ụka Anglịkan Aguata: Anyị agaghị agba nwaanyị dị ime akwụkwọ	Akụkọ ndị kachasị mkpa mere taa: Akụkọ ndị dị mkpa n'ụtụtụ a: Ụlọụka CMS na diocese Aguata dị na Anambra steeti eburula bata 18 Ha kwuru na ha agaghị anabata nwaanyị dị ime ịgba akwụkwọ maọbụ ndị bikọrọ ọnụ tupu ha alụwa. Naịjirịa Iwe ji ndị Owere na-achọghị ka e wepu osote gọvanọ ha bụ Eze Madumere. Ndị Owere wuchiri ụzọ na ngaghari iwe iji gosipụta na obo adịghị ha mma gbasara ya bụ ihe chọrọ ime na steeti ahụ. Cheta na a chọrọ iwepụ Madumere nke ọtụtụ ndị mmadụ na Naịjirịa kwurula na ọ bụghị ihe ziri ezi. Ebe ọzọ na Naịjirịa Ị makwa aha a kpọrọ ụgbọelu ọhụrụ gọọmenti etiti na-amalite? Gọọmenti etiti kpọrọ ya 'Nigeria Air' ma kwuo na ọ bụ njịkọ aka gọọmentị na ụlọọrụ ndị anọghị na gọomentị ka ugboelu a siri pụta. Akụkọ mba ofesi Ọgụegwu mba Briten bụ Cliff Richard emeriela BBC n'ikpe gbasara mwakpo ya bidoro n'afọ 2014. Ụlọikpe kpebiri ka BBC kwuo Cliff ego ruru nde naịra iri itoolu maka mmejọ e mejọrọ ya site n'akụkọ BBC dere na 2014 oge ndị uweojii na mba UK na-enyocha ya gbasara ebubo na ọ metọrọ nwa nwoke. N'egwuregwu, Roma ekwetela iresi otu Liverpool onye oche bọọlụ ha bụ Allison n'ọnụ ego ruru nde paụnds iri isii na isii. A na-atụ anya na Liverpool na Allison ga-enwe mkparịta maka ego ole a ga-akwụ ya nakwa ihe ndị ọzọ. Cheta na a wara ya isi nke gbata gbata maka ọbara na-agba ya n'ụbụrụ n'ụbọchị Satọde. Gere akụkọ mere na mgbede a n'otu nkeji: Ihe nkiri nke taa:
religion	RCCG Prayer Walk: Adeboye na ụka RCCG na-eme ngagharịiwe maka nchekwa	Onyeisi ụka 'Redeemed Christain Church of God' bụ Enoch Adeboye du ndị ụka na-eme ngaghariwe na Naịjirịa niile maka ọnọdụ nchekwa. Ọ sị ka ndị otu soro na njem ekpere nke ndị jikọtara ụka Kraịst bụ CAN n'ịchafụ hiwere n'ihi ogbugbu a na-egbu ndị otu ha na Naịjirịa. Osote onyeisi ụka a bụ Funso Odesola sị na parishi dị 25000 na Naịjirịa ga-eso mee ya bụ ngagharịiwe. Ngagharịiwe a na-abịa dịka onyeisi ụka Katọlik na Naịjirịa bụ Bishọp Hassan Mathew Kukah kwupụtara ogbugbu otu nwata akwụkwọ Semịnarị. Nwata a bụ Michael Nnadi, onye gbara afọ iri na asatọ so n'ụmụakwụkwọ anọ a tọọrọ na Kaduna n'ọnwa Jenụwarị afọ 2020. E mechara gbuo ya na otu nwaanyị ma tọhapụ ụmụakwụkwọ atọ ndị ọzọ. Cheta na ndị ụka Katọlik mekwara ngagharịiwe maka ogbugbu ndị ụkọchukwu ha n'ọnwa Mee afọ 2018, Ọtụtụ ndị mmadụ na-abatara atụmatụ a nke ha gosiri na soshal midia; Anwụchiela onye chọrọ ịtụ ogbunigwe n'ụlọụka 'Winners Chapel' Aka ndị uweojii akparala otu onye chọrọ ịtụ ogbunigwe n'ụlọụka na Kaduna n'ụbọchị Sọnde. Ọnụ na-ekwuru ndị uweojii na Kaduna gwara BBC na aha nwoke ahụ bụ Nathaniel Samuel. O kwuru na amatabeghị ma nwoke ahụ ọ bụ onye ụka 'Winners Chapel' ka o si esi bịa. Mana nnyocha ka na-aga n'ihu iji chọpụtachaa etu ya bụ ihe si mee. Ụgbọelu a ị hụrụ ebe a bụ nke osote onyeisiala bụ Yemi Osinbajo sị na ya ripụta otu afọ gara aga mgbe ọ dara kụjaa na Kabba. Osinbajo na-aga njem ịchụ nta vootu na Kogi mgbe ya bụ ihe mberede mere. Ọ tụụrụ Chineke mmamma maka ịme ka ya na ndị otu ya bụrụ ndị dị ndụ n'ala ndị dị ndụ taa. Ọtụtụ ndị mmadụ na-ezitere Osinbajo ozi iji soro ya kelee Chineke maka ịzọpụta ya na ndị ọrụ ya n'ihe mberede ahụ gaara ịta isi ha. Ka o ji ọkara gafee elekere iri na abụọ nke ehihie ụbọchị Sọnde, ọkụ malitere ịgba ụlọọrụ ndị Independent National Electoral Commission (Inec) nke dị na Ogidi n'ime okpuruọchịchị Idemili Nọt dị n'Anambra steeti. Ọnụ na-ekwuru ndị uweojii bụ Haruna Mohammed mere ka anyị mata na ya bụ ọkụ malitere n'ọhịa dị n'akụkụ ụlọ ahụ were bata. Ebe ndị ọrụọkụ gbaliri ike ha ịgbanyụ ya bụ ọkụ, ndị uweojii egbochiela ogige ahụ maka ndị ohi na ndị ekperima dịka ha na-etinye anya n'ihe kpatara ya bụ ọkụ. BBC gbaliri inwete onyeisioche Inec n'Anambra bụ Nkwa Orji, mana ọ zaghị ekwenti ya. Nnụ kwuru nnụ igwurube na-eyi ndị mmadụ egwu ugbua na mba dị icheiche na mpaghara ọwụwa anyanwụ Afrịka site n'ịtakasị ihe ha kọrọ n'ubi. Mba ebe igwurube ndị a na-akpa ike gunyere Somalịa, Ethiopia na Kenya, mana ọ bụ na Somalia ka ọ ka njọ. Otu mba ụwa bụ UN kwuru na igwurube a ga-enye mba 20 nsogbu. Novak Djokovic emeriela Dominic Thiem iji turu ugo n'asọmpi tennis Australian Open nke afọ 2020. Mmeri a mere ka Djokovic gbagote n'ọkwa onye nke mbụ na ụmụnwoke na-akụ tennis n'ụwa niile. Nke a bụkwa nke ugboro asatọ Djokovic na-eturu ugo n'asọmpi a. Mịnịstrị na-ahụ maka ahụike na Naịjirịa kwuru na ha enwetela ngwaọrụ eji enyocha ahụ maka ọrịa coronavirus. Ha sị ka onye ọbụla si mba Chaịna bata n'ime otu ọnwa gara aga gbalịa chịkọta onwe ya ruo izuụka abụọ ma kpọtụrụ ndị ọrụ ahụike. Ozi a si n'akara twitter ha pụta kwuru na otu 'World Health Organisation' nyere ha aka nwete ngwaọrụ ndị ahụ. N'aka ọzọ Coronavirus egbuola otu nwoke gbara afọ iri anọ na anọ na mba Philippines dịka ọ bụ onye mbụ ọrịa a gburula na mba ọzọ na-abụghị Chaịna. N'agbanyeghi na nwoke a bụ onye Chaịna, a sị na ọ dịka o bu ọrịa a si Chaịna bata zie na Philippines bụ ebe ọ nwụrụ. A sị na oke oyi (pneumonia) malitere tụwa nwoke a mgbe ebugachara ya n'ụlọọgwụ na Manila bụ isi obodo Phillippines. Ihe karịrị mmadụ narị atọ anwụọla n'ọrịa a kamgbe ọ pụtara ebe ibu ya akarịala puku iri na anọ n'ụwa niile. Mana ndị ọ ka metụta bụ ndị si na Wuhan dị na mpaghaara Hubei nke Chaịna. Nwaanyị ọzọ ya na nwoke so si mba Chaịna bata Philippines bukwa ọrịa a mana ọ ka dị ndụ. Ndị dọkịnta na Naịjirịa agwala gọọmentị etiti busie agha ike megide ọrịa Lassa fever dịka ọrịa na-egbu onye ọ na-arịa nakwa onye na-agwọ ya. Dịka ọ dị ugbua ọrịa a eguola ihe ruru mmadụ iri anọ na otu na Naịjirịa nke gụnyere ndị ọrụ ahụike. Akwụm chịm na PDP - Nwosu Onye na-anọchiteanya ndị Ezinihitte n'ụlọomeiwu Imo Steeti bụ Anyadike Nwosu ekwuola na kwụchịm n'otu  PDP iji katọọ akụkọ sị na ọ mabala n'APC. N'ozi o wepụtara, Nwosu sị na o nweghi ebumnobi ọbụla ịbanye Pati APC. Onye nchịkọta otu egwu Manchester City bụ Pep Guardiola sị na ahụta ya dịka onye mara afọ n'ala maọbụrụ na ọ mabuteghi Iko Champions League. Agbanyeghi na Guardiola ebutela Iko ise kamgbe afọ anọ ọ bịara Man. City mana ọ sibeghi Iko asọmpi Uefa ọbụla n'imi. Ihe nkiri a ga-amasị gị:
sports	Isaac Promise, ọgba bọọlụ Naịjirịa, alaala mmụọ n'afọ iri atọ na otu	Ihe anya mmiri emekwaala ọzọ n'egwuregwu bọọlụ Naịjiria. Isaac Promise, onye gbaara Naịjiria bọọlụ n'oge gara aga, alaala mmụọ. Otu na-elekọta egwuregwu bọọlụ na Naịjirịa bụ 'Nigeria Football Federation' kwuputara nke a n'akara 'Twitter' ha na uhuruchi ụbọchị Tọzde. Promise nwụrụ na mgbede Wenezdee na be ya dị na Austin, Texas nke mba Amerịka. Akụkọ kọrọ na ọ gharịpụrụ na mberede n'ime ụlọ ebe ọ na-anọ agbatị ọkpụkpụ nke Bekee kpọrọ 'Gym'. Promise gaara agba afọ iri atọ na abụọ n'abalị abụọ nke ọnwa Disemba afọ a. Ndị otu Austin Bold FC bụ ebe Promise nọ ugbua ekwuputakwala maka ọnwụ ya. Tupu ọ gaa Amerịka, Promise gbara bọọlụ ọtụtụ afọ na mba Tọkị ebe ọ gbaara otu dị iche iche. Ha gunyere Trabzonspor, Karabükspor, Antalyaspor na ndị ọzọ. Promise bụ onye ji mgbaaka 'captain' mgbe Naịjiria gara asọmpi bọọlụ nke Beijing Olympics' n'afọ 2008. Naịjirịa ritere ọla ọcha na ya bụ asọmpi n'afọ ahụ. E mechara kpọọ Promise n'otu ndị 'Super Eagles' n'afọ 2009. O so ha gbaa bọọlụ naanị ugboro atọ ma nye otu goolu. Onyeisiala mba Saụt Afrịka bụ Cyril Ramaphosa ekwela nkwa na ya ga-eme ihe niile o nwere ike ime iji gbochie mwakpo ndị mbịarambịara na mba ahụ. Ramaphosa kwere nkwa a oge ya na onyeisiala Naịjirịa bụ Muhammadu Buhari nwechara nzute n'ụbọchị Tọzdee. Mana Ramaphosa kwukwara na ọbụghị naanị ndị Naịjirịa ka a wakporo oge ọgbaaghara 'Xenophobia' dapụtara n'oge gara aga. Ya bụ ọdachi metụtakwara ọtụtụ ndị mba ọzọ tinyekwara ụfọdụ ndị Saụt Afrịka, dịka Ramaphosa si kwuo. Na akwụkwọ ozi nke ha zipuru dịka ha nwechara nzute ha, ndịisiala abụọ a kwuru na mmekọrịta Naịjirịa na Saụt Afrịka ka kwụsiri ike. N'aka nke ọzọ, Buhari kelere Ramaphosa maka nnabata ọ nabatara ya. Ọ katọkwara mwakpo ahụ a wakporo ụmụ Naịjiria n'oge gara aga. Mana ọ gbarụkwara ihu maka ụlọahịa ndị Saụt Afrịka e mebiri na Naịjirịa iji bọọ ọbọ maka mwakpo 'Xenophobia'. Ndị uweojii mba Saụt Afrịka achụsaala ndị otu Ipob bịara ịme ngagharịwi maka Onyeisiala Muhammadu Buhari bịara ebe ahụ. Otu n'ime ndịisi Ipob n'Abuja bụ Reverend Peace gwara BBC Igbo na mgbọ tụrụ mmadụ abụọ. Peace kwuru na ọbụ ezigbo mgbọ ka ndị uweojii gbara ha. Mana ihe onyoonyoo ndị mmadụ tinyere na soshal midia gosiri na ọbụ mgbọ rọba ka a gbara na ngagharịiwe ahụ. N'ofesi, ndị uweojii na France egbuola otu onye ji mma magbuo mmadụ anọ n'isiụlọọrụ ha dị na Paris. Nke a na-eme dịka ndị uweojii mba ahụ gbachara abụbụọrụ maka ajọanya ndị mmadụ na-arọ ha nakwa oke mwakpo a na-eme ha. Ndị okaiwu mba ahụ sị na ha amalitela ịma imi n'ala iji ịmata ebe mmiri sị banye opi ụgbọgụrụ. Na Lig nke Yuropu, ndị Arsenal na Standard Liege ga-ezute ebe Manchester United na AZ Alkmaar ga esumpi na elekere asatọ nke abali a. Ndị ọzọ ga-akwata taa bụ RZ Pellets WAC na FC Roma, Besiktas na Wolves na ndị ọzọ. Anya ga-ewetere gi nchịkọta ya mgbe oge ruru. Ndị omekome n'Imo steeti Ndị uweojii n'Imo steeti anwụchiela ihe ruru mmadụ iri bụ ndị na-akpa mkpamkpa ọjọọ na steeti ahụ Ha gunyere ndị otu nzuzo, ndị ohi, ndị na-ere ọgwụ ike, ndị na-egbu mmadụ, ndị na-awakpo nwaanyị nakwa ndị na-atọrọ ụmụaka. Mmadụ abụọ n'ime ndị anwụchiri bụ ụmụnwaanyị ebe ndị ọzọ bụ ụmụ nwoke. N'ofesi Mba Amerịka agbapeela ụlọ mmekọ ha na mba Somalia bụ nke ha gbachiri kemgbe afọ 1991 mgbe agha dara na mba ahụ. Amerịka kwuru na ha mere nke a iji kwado ọdịnma ha na ndị Somalia nakwa ịwụlite udo na mpaghara ahụ. N'egwuregwu, Otu egwu bọọlụ Naịjirịa adabala n'ọgbọ dị ọkụ ka ahọpụtara ndi ha ga-ezute n'asọmpị AFCON nke ndị obere. Eagles ga-ezute Mali Cameroon nakwa mba Ghana n'ọnwa Nọvemba. Gee nkeji ebe a
sports	Chineme Martins: Ihe i kwesịrị ịma maka Chineme onye nwụrụ mgbe ọ na-agba bọọlụ	Ndị ọrụ Nigeria Football Federation (NFF) na ndị League Management Company (LMC)  na-eru uju maka ọnwụ onye otu egwubọọlọ ndị Nasarawa United bụ Chineme Martins bụ onye gbabiiri nwụọ ka ha na ndị otu Kastina United na asọkarịta mpị na Sunde. Onyeisi ọrụ ndị LMC kasiri ndị be ha obi ma kwukwa na ha na-ama imi n'ala ịmata ihe butere ọnwụ ya bụ nwaamadị. N'aka ọzọ, NFF sị na ọnwụ ya bụ nwaamadị wutere ha ebe ọ dị ukwuu. Akụkọ kọrọ na Martins dara n'ala na nkeji iri anọ na atọ (43) na ya bụ asọmpi. Ndị ọrụ ahụike ndị otu egwubọọlụ abụọ ahụ gbara mbọ ịzọ ya ndụ tupu ha ebụga ya ụlọọgwụ bụ ebe ha kwuru na ọ hapụla. Ndị otu egwubọolụ ya bụ Nasarawa United mechere jiri ọkpụ goolu atọ (3) merie ya bụ egwuregwu bụ nke Chinedum Ohanachom nyechara.
sports	Wolves vs Chelsea: Chelsea emechiela nkịta ọhịa na-alụ Man Utd ọnụ n'ike	"Ụbọchị taa abụghị ụbochị ọma nye ndị Wolves dịka ndị Chelsea jiri goolu saa ha ahụ. Ụmụ Naijiria abụọ bụ Tammy Abraham na Fikayo Tomori gbachara aka ahịa ka goolu nọ na-arị ibe ya elu n'egwuregwu a. Tomori tikpuru goolu na nkeji 31 ebe Abraham nyere goolu atọ ya na nkeji 34, 41 na 55 tupu ọ gbakpuo nke o ji gbaara ndị Wolves aka ahịa na nkeji 69. Patrick Cutrone tụkwasịrị ọzọ iji nye ndị Wolves olileanya na nkeji 84, tupu Mason Mount abịa kụchie akpati ndị Wolves na nkeji 90 na ụma e ji egbuchi bọọlụ. Ndị Chelsea gosiri ndị Wolves na ha enweghị nsọpụrụ, dịka ha ji goolu niile a (goolu ise a satara naanị abụọ) gaa leta Wolves n'ụbọchị ncheta afọ 130 e ji rụọ ọgbọegwuregwu ha bụ Molineux. N'agbanyeghị na ndị Chelsea emeriela naanị otu asọmpi n'ime anọ ha gbarala, ha eleghị anya n'azụ were jiri goolu zuo ndị Wolves ahụ. Ajụjụ ndị mmadụ kpụ n'ọnụ ugbua bụ na ""ọ bụ ụmụaka abụọ a bụ Tammy Abraham na Mason Mount nọchiri anya Didier Drogba na Frank Lampard?"" Nke a bụ maka na ụmụokorobia a na-arụkọ ka ndị zoro ezo na-ere ala nna ha. Tammy Abraham zara aha ya dịka ""nna ụwa niile"", ka o nyekọrọ goolu atọ n'ime otu egwuregwu nke Bekee kpọrọ ""Hattrick"". Kama o tikpukwara otu goolu na neetị ndị nke ya, mana ọ dị ka ndị nkwado Chelsea ga-agbaghara ya maka nke a. Abraham abụrụla onye kacha bụrụ nwata nyere goolu atọ n'otu asọmpi na Premiership. Chelsea gosiri na nkata ha na-ehi ehi n'agbanyeghị na ha nyere goolu ise, ebe ndị Wolves gakwara n'ihu jisiike sata goolu abụọ. N'aka nke ọzọ, ka ndị otu egwu bọọlụ Manchester United gbara nke ha, ha jiri otu ọkpụ goolu were merie ndị nke Leicester City bụ ebe. Mana ka ọ dị ugbua, anyi amarala mbe na-abọ nke bụ oke."
sports	Liverpool vs Arsenal: A gwọọla Arsenal ka abacha e tinyere ose Nsukka	"Mmeri a Liverpool ji ọkpụ goolu atọ asatara otu meriri Arsenal bụ nke a na-akpo 'O tiri nwata ihe n'ihu nne ya'. Liverpoola malitere iti Arsenal mmọnwụ na nkeji 41, mgbe Joel Matip nyeere ha goolu. Dịka nke a gachara, Mohamed Salah ji penariti deba aha ya n'ime akwụkwọ ndị nyere goolu na 49, iji mee ya nke abụọ ndị Liverpool. N'ime ọkara nke mbụ asọmpi a, a ga-asị na Arsenal enweteghi onwe ha, dịka Liverpool kechiri ha tọgbọọ. Na nkeji 58 dị n'ime ọkara abụọ, Mohamed Salah gosiri Arsenal na ""onye a na-akpọ aha, nwere nke ọ na-eme"" site n'inye goolu ọzọ. Arsenal nwara ike ma nyeta otu goolu nkasị obi na nkeji 85 nke si n'aka Lucas Torreira nke mere ya ọkpụ goolu atọ asatara otu. Agbanyeghi na e meriri Arsenal, n'ikpeazụ Nicolas Pepe woro Virgil van Dijk mpio nke mere ya mbụ n'ime asọmpi 50 ọ gbarala na Premier League."
sports	Fifa Best Player 2019: Messi bụ ọkacha agba bọọlụ n'ụwa	Lionel Messi e turula ugo dịka ọkacha agba bọọlụ na mba ụwa. Nke a mere n'uhuruchi ụbọchị Mọnde n'emume 'Fifa Football Awards' e mere n'obodo Milan nke mba Itali. O meriri Cristiano Ronaldo nakwa Virgil van Dijk iji nweta nturuugo a. Ndị ọkacha agba (Ụmụ nwoke) Ndị ritere nzere ndị kacha agba bọọlụ n'ụwa gụnyere: Ndị ọkacha agba (Ụmụ nwanyị)
