category	headline	text
business	250 Account Probe: Gọọmentị Imo na-akpa agwa ụmụaka ọtaakara - Rochas Okorocha	Ndị ụlọomeiwu Imo steeti enyela ikike ka enyocha akara ọba ego narị abụọ na iri ise emepere mgbe Rochas Okorocha bụ Gọvanọ Imo steeti. N'aka nke ọzọ, lekwa ihe Rochas Okorocha nwere ikwu maka nyocha Gọọmenti Imo steeti na-enyocha ya. Onyeomeiwu Imo steeti bụ Uche Ogbuagu kwuru na nyocha a bụ ka achịkọtaa ọba akụ ndị a ka ha bụrụ otu. Ihe nke a pụtara bụ na ha ga enyocha ọba ego ndia niile ka ha mara nke ego dị ma nke ego na adịghi. Ogbuagu kwuru na mgbe ha mechara ka ha ga-achịkọta ọba ego ndị a n'ihe ndị bekee na-akpọ 'Single Treasury account'. Ndị omeiwu a rịọrọ ka ndị Ụlọakụ nwe oba egoi ndị a nyere aka ka atụmatụ a gaa nke ọma.
business	Ọgba Mbọ: Ọtụtụ ndị enyi m gbara m ọsọ maka na m na-ebu ozu - Adaeze Okosi	"Adaeze Okosi bụ otu n'ime ndị ntoroọbịa gụchara mahadum na Naijirịa ma ha enwewghị ọrụ. Kama Adeze onye gụrụ 'Anatomy' na Mahadum malitere tinyewe ihe ọ gụrụ na mahadum n'ọrụ; o bidoro ịnya ụgbọala eji ebu ozu. Abia na mpaghara ọwụwa anyanwụ Naijirịa, ịnya ụgbọala eji ebu ozu nke bụ Hearse n'okwu bekee bụ ọrụ a na-ahụ dịka ọrụ ụmu nwoke. Kama nke a egbochighị Adaeze ịbanye ya bụ ọrụ ma na-eme ya nke ọma. Adaeze kwuru na ọtụtụ ndị enyi ya gbaara ya ọsọ kamgbe o bidoro ịnya ụgbọala eji ebu ozu. O kwukwara na nne na nna ya kwadoro ya kama na ụfọdụ ndị mmadụ anaghị ekwe enye ya ọrụ maka na ọ bụ nwaanyị. Ụfọdụ na-ekwu na oge ụfọdụ ndị mmụọ na-enye ndị na-anya ụgbọala e ji ebu ozu nsogbu, mana Adaeze kwuru na ụdị ihe ahụ emetụbeghị ya. ""Enwebeghị mgbe ụdịrị ahụmihe dị otu a kamgbe m malitere ọrụ a,"" Adaeze kwuru. ""Ana m arụ ọrụ m, gaa ụka, ma bidokwa ọrụ m ọzọ. Anaghị m ahụ ihe ọbụla dịka ndị mmụọ maọbụ ihe gbara gharị"". Adaeze kwuru na ya malitere ọrụ a na mbido afọ 2022 ma kwukwaa na ọ na-enyere ya aka. Ọ bụ Chigozie Ohaka na Chiemela Mgbeahuru mere akụkọ a"
business	Anambra Sit at Home: Onitsha 'Main Market' o mepere taa bụ Mọnde? Lee ihe anyị hụrụ	Onitsha Main Market dịka ebe agbara ọsọ n'ụtụtụ taa bụ Monde, March 28, 2022. Ndị ahịa apụtaghị maọlị belụsọ ndị mmadụ na-agara onwe na nke nke n'okporoụzọ. Ọdọ ụgbọala ebe ndị ọkwọ ụgbọala na-eme njem aga-ebe dị iche iche n'ala Igbo mechichara emechi. Okporoụzọ Upper Iweka na-ekwokarị ekwo dịka ebe ndị mmụọ chụsasiri ndị mmadụ ọsọ makana ị ga-agụtalị mmadụ olemole nọ ebe ahụ n'ụtụtụ taa. Nke a na-abịa agbanyeghị nzukọ ndị isi ahịa na aka na-achị anambra steeti bụ Charles Soludo nwere n'izu ụka gara aga. Na nzukọ ahụ, ha kwekọrịtara na ndị ahịa ga-emepe ahịa ụbọchị Mọnde ọbụla agbanyeghị na ndị mmadụ na-anọbụ n'ụlọ ụbọchị ahụ. Lee ụfọdụ foto anyị setere ebe ahụ. Ọdọ ụgbọelu dịketere Upper Iweka dị n'Onitsha tọgbọọ chakoo Na Jerome Udorji ebe Secretariat nke Anambra steeti dị , onye ntakụkọ anyi hụrụ ndị ọrụ ka na-abịa edenye aha ma tụgharịa azụ lawa. Lee ka ihu na anya dị ụfọdụ ebe n'Awka dị n'Anambra steeti. Ndị na-akwọ ụgbọala ndị ọrụ ji aga ọrụ na secretariat apụtaghị bia buru ụgbọala kwọga ndị ọrụ n'ụtụtụ a. Ọtụtụ ọdọ ụgbọala tọgbọkwa chakoo agbanyeghị na ndị ọkwọ ụgbọala biara  ya bụ nzụkọ gọvanọ Soludo na ndị ahịa mere. Anambra steeti Judiciary dị n'Awka tọgbọọ chakoo. A hụghị kama otu onye ebe ahụ. A hụtụrụ mmadụ n'Aroma junction. Ndị mmadụ apụtaghị etu ha si apụtabu n'Eke Awka n'ụbọchị ndị ọzọ. Unizik Junction Awka N'Abakaliki dị n'Ebonyi steeti, Ndị ọgbatum tum na-agagharị mana ahụghị ndị na-eme njem tere aka na-agba n'ụzọ taa. N'Enugu, Ọtụtụ okporoụzọ dị n'Enugu tọgbọọ chakoo dịka ndị mmadụ nọ n'ụlọ taa bụ Mọnde March 28, 2022. N'Umuahia, okporoụzọ Akara - Uturu n'okpuru ọchịchị Ovim Isuikwuato dị n'Abia steeti. Okporoụzọ Osusu a na-esi aga Faults, ahia Ariaria nakwa ebe a na-esi amapụta okporoụzọ Port Harcourt na Enugu tọgbọọ chakoo. Ụlọahịa ndị dị n'okporoụzọ Wethral dị n'Owerri mechichara emechi. Gịnị butere 'sit at home' ndị Ipob hibere? Ndị otu Ipob malitere ịnọ n'ụlọ ha kpọrọ 'sit at home' mgbe gọọmentị etiti Naịjiria nwụchiri Kanu bụ onyendu ha, n'afọ 2021. Ha tinyere ya bụ ịnọ n'ụlọ na mpaghara Ọwụwa Anyanwụ Naịjiria iji gosi nkwado ha maka ikpe Kanu. N'afọ 2021, ha tinyere ya bụ ịnọ n'ụlọ kwa Mọnde ọbụla, mana ha mechara na-eme ya mgbe ọbụla Kanu kwesịrị ịpụta n'ụlọikpe. Cheta na gọọmetị Naịjirịa nwụchiri Nnamdi Kanu bụ onye ndụ otu Ipob na na mba Kenya n'afọ 2021 ebe ọ gbara ọsọ n'afọ 2017 mgbe ndị agha Naịjirịa wakporo ụlọ ya n'Afaraukwu Abia steeti. Kamgbe e si mba Kenya kpọlata ya Naịjirịa, a na-ekpe ya ikpe maka ebubo iyi ndụ egwu nke gọọmentị Naịjirịa na-ebo ya.
business	CBN BDC: 'Mmachị Bureau De Change ga-ebutere anyị agụrụ' - Onye na-agbanwe ego	Ndị na-agbanwe ego akpọrọ Bureau de Change na bekee na Najirịa na-akwa arịrị gbasara etu gọọmenti etiti si machie iresi ha ego mba ofesi ụnyahụ. Chukwuemeka Arinze bụ onye na-agbanwe ego na Legọs kamgbe afọ iri abụọ kwuru na mmachị a ga-akwanye ya na ndị otu ya na-emekwa udiri azụmahịa ahụ n’agụrụ ma mee ka ọtụtụ ndị ha na-enye ọrụ laa ụlọ ga-anọdụ ala. Cheta na ụlọakụ ukwu NaỊjiria bụ “Central Bank of Nigeria” kwuru na ha machiela iresi ndị na-agbanwe ego, ego mba ofesi ọbụla. Gịnị kpatara mmachị a? CBN kwuru na ọ bụ maka etu ndị nkịtị na-agbanwe ego si eji ohere e nyere ha were na-akwado nrụrụaka ego dị iche iche. Onyeisi CBN bụ Godwin Emefiele kwuputere nke a ụbọchị Tusde(Julaị 27,2021) ma kwukwa na CBN agaghị enyezi ndị mmadụ akwụkwọ ikike e ji agbanwe  ego na Naịjirịa. Emefiele kwuru na CBN ga na-eresizi ụlọakụ dị ịche iche na Naịjirịa ego mba ofesi. O kwuru na ọtụtụ ngalaba mba ofesi kụpụrụ nti gbasara  ime mgbanwe ego iwu akwadoghị. Ihe gọvanọ CBN kwesiri ime karịa ma ịmachị iresi ndị BDC ego mba ofesi Arinze bụ onye na-eme mgbanwe ego kwuru na CBN kwesiri itinyekwu ego n’ahịa mgbanwe ego karịa ma ịmachị ndị nkịtị ime ya. O kwuru na ndị otu ya ahụghị ego mba ofesi zuruoke ha na-eresi ọtụtụ ndị na-agbanwe ego n’aka ha ma ya fọdụzie iji ohere ha mee nrụrụ aka. Arinze kwuru na ọ dị mma etu CBN si kwuo na ha ga-akwụsị inye ndị na-achọ akwụkwo ikike ọhụrụ ime mgbanwe ego. Ihe ndị ọzọ ọ kọwara dị n'ihe nkiri a dị ebe a.
business	David Malpass ga-anọchị anya Jim Yong Kim n'ụlọakụ mba ụwa niile	N'ozi ụlọakụ ụwaniile bụ World Bank na Bekee zipụrụ site n'akara Twitter ha, ha kwuru na Malpass ga-ebido ọrụ n'ụbọchị Tuusde. Ha kwuru na mmadụ niile jịkoro aka họpụta ya dịka onye ndụ ụlọakụ ahụ. Ọ pụtara na David Malpass bụ onye mba Amerịka ga-anọchi anya Jim Yong Kim dịka ọ rituru n'ọkwa n'ọnwa Febụwarị. Ụmụakwụkwọ LUTH ebee arịrị Ndị uweojii na Legọs ekwuola na ha anwụchiela mmadụ abụo bụ ndị aka ha dị n'ọnwụ Stephen Urueye. Ndị uweojii kwukwara na ha amalitela nyocha banyere ọnwụ nwoke ahụ. Cheta na ọ bụ n'abalị ụnyaahụ ka ndị ohi zuru Stephen ohi ma sụọ ya mma n'ihu ụlọakwụkwọ LUTH dị na Legọs. Ha kwukwara na ọ bịara otu ụbọchị dịka o mechara mmemme ngụcha Mahadum. Ụmụakwụkwọ ahụ na-eme ngagharịiwe maka na ha na-ekwu na ọ bụghị taa ka ndị omekome bidoro ịmaja na ịwakpo ha. Dịka Hadiza Usman, onyeisi ngalaba n'ahụ maka ọdọụgbọmiri sị gwa ụlọakụkọ Bloomberg, Naijirịa na-arụ  ọdọụgbọmmiri miri emi nakwa ọdọ ngwaahịa abụọ iji belata kpachikpachị dị na ọdọụgbọmmiri dị n'Apapa Legọs. Otu na Lekki Free Trade Zone  dị na Legọs. Nke ọzọ na Badagry dịkwa na Legọs, ebe nke atọ bụ ọdọụgbọmmiri Ibom dị na Akwa-Ibom. Ụgwọ Naijiria gbazitere arịala elu site na  tarịị Naira iri abụọ na otu na ụma(N21.73trn)ọ bụ n'afọ 2018 gbaruo tarịị iri abụọ na anọ na ụma(N24.39trn) dịka ngalaba na-ahụ maka ijikwa ụgwọ nke a kpọrọ debt Management office siri kwupụta ụbọchị Tọsde n'Abuja. O jiri pasent 12.25 gafe nke afọ 2018. Otu APC ekwuola na mmeju ntuliaka Inec mere na Bauchi, Sokoto nakwa Adamawa adanyeghị na anya ya  dịka ha boro ebubo wuruwuru, tigbuo-zogbu na igo vote, ma kwuo  na ha ga-aga ụlọikpe ịdọgha mpụtara ntuliaka ndị ahụ. Ha kwukwara na ebubo na onye nke ha bụ onye meriri na ntuliaka Gọvanọ na Kwara steeti Abdulrahman Abdulrazaq ji asambodo secondịrị adigboroja bụ akụkọ Mike ejeagha nke ndị e meriri emeri na-akọ. Ndị uweojii Legọs atuọla alo ha achụọ Inspector Olalekan Ogunyemi n'ọrụ uweojii ka e kpechara ya ikpe imeụlọ maka ogbugbu otu nwata nwooke a kpọrọ Kolade Johnson bụ  onye a gbagburu ebe ọ na-ekiri oolu na Mangoro na Legos. Mana a hapụrụ ogbo ya bụ  Sergeant Godwin Orji  sị ya lawa na ikpe amaghị ya. Na egwuregwu, Danny Rose nke Tottenham kwuru na ike egwu bọọlụ  agwụwala ya dịka ikpa oke agbụrụ na-ari ibe ya elu na bọọlụ. Rose, onye so ndị egwu ball England akwara emo na asompi e ji akwado Euro 2020 nke a gbara na Montenegro tụrụ arịrị na o nweghị ezi ahụhụ  a na-enye ndị  kpara oke agbụrụ na bọọlụ.
entertainment	All- women band: 'Ndị mmadụ na-ajụ anyị ọ ga-ekwe omume ụmụnwaanyị ịma akụ ngwa egwu'	Evelyn Ike na-arụbu ebe a na-ere ngwa egwu  tupu ọ bụrụ onye ndu otu egwu ụka ọ bụ naanị ụmụnwaanyị na-agụ ma na-etikwa ngwa egwu. Dịka o siri kọwaa, o si na ịmụ ka e si akpọ ụbọ akwara were malite ije ya n'iti egwu. Ya na ndị otu ekwu ya gwara BBC na mkparịtaụka na ihe ọbụla nwaanyị maọbụ onye ọbụla chọrọ ịmụta n'ụwa, na itinye uchu na ya, na onye ahụ ga-amụta ya. Ịgụ egwu bụ nka e nwere nwoke ma nwaanyị, mana ịkụ ngwa egwu dịka ịgba, ụbọ akwara na ụfọdụ ngwa egwu ndị ọzọ bụ ụmụnwoke na-emekarị ya na mpaghara Ọwụwa Anyanwụ Naijria.
entertainment	Chika Ike: O nweghị sakramenti jikọọ mụ na Ned Nwoko, di Regina Daniels	"Chika Ike bụ ome ejije Nollywood ekwuola na o nweghị eiokwu dị na-akụkọ na-efegharị nke kwuru na ya na di Regina Daniel bụ Ned Nwoko na-eme enyi. Kepukepu na-efegharị na soshal midia na-arụbu ya aka dịka ihe onyonyo fegharịrị na-egosi ebe onye yiri Nne regiina Daniel bụ Rita Daniels na-eti mkpu sị Chika ike hapụrụ nwa ya di ya. Mana dịka otu onye ihe ya na-amasị jụrụ ya ma ọ na-ayị Ned Nwoko, Chika Ike zara n'aka Instagram si na o nweghị sakramentị jịkọrọ ya na nwoke ahụ nke ọlụlụ ọ lụrụ Regina Daniel n'afọ gara aga wuru ewu na soshal midia. Cheta na abalị ole na ole gara aga na n ne Regina Daniel pụtara gọọ na ọ bụghị eziokwu ihe e kwuru na ya bụ ihe onyonyo ahụ fegharịrị ebe o kwuru nna ọ bụụ na Chika ahapụghị nwa ya na ya ga-agara ya ije na mụọ sị na ihe onyonyo ahụ bụ ""a rụrụ arụ."" Regina Daniels atụnyere ndị ntị na-akọ ọkọ banyere ihe mere na ndụ ya nso nso azụ. Cheta na Regina onye na-ewu na soshal midia kemgbe ọnwa atọ kwere nkwa ịkụwa akịoyibo Nsugbe. N'ozi mgbaama dị n'ihe onyonyo o wepụtata na nsonso, ọ kpọrọ okwu aha kpomkwem sị n'ezie na kepukepu ahụ na-ewu banyere alụmdi ya bụ eziokwu. Regina, onye aha Igbo ya bụ, Nneamaka, kwuru sị ""Alụọla m di"" dịka o wepụtara ọla aka dị ya n'aka tinye na mkpịsịaka nke so ọdụdụaka. Ọ gara n'ihu zaa ndị na-ekwu na ọ bụ maka  ego mere o jiri lụọ onye tọrọ ya mgba n'elu, mgba n'ala sị, ""Obi na atọ m ka nnu ugbua n'ihi na ịhụnanay na-egbu m ka mmanya."" Ọ tụpụkwara egbe ntụnala dịka o kwuru na onye ikpeazụ o degara ozi n'ekwe ntị bụ Somadina. Cheta na dịka akụkọ na ọ lụụ onye ndọrọrọndọọ ọchịchị ama ama bụ Ned Nwoko na-ewu, akụkọ na ọ gbahapụrụ Somadina bụ onye ọtụtụ na-arụ aka na ọ bụ enyi ya nwoke wukwara."
entertainment	Pericoma Okoye: Ihe mere odogwu Izuọgụ ji anyị ajọ arọ	"Na nsonso a, aha otiegwu  Ichie Pericoma Azubuike Okoye, bidoro ịkpọtụ akpọtụ na soshal midia. Onye metere agụ Afrịka nọ n'ụra kemgbe afọ 2017 oge ọ lara mmụọ? Ọ bụ otu ụkọchụkwụ Chukwuemeka Ohanaemere ama ama dịka 'Odumeje' nke Mountain of Holy Ghost Intervention Deliverance Ministry dị n'Ọnicha, Anambara steeti. Odumeje 'kwuru okwu ọjọọ maka odogwu Izuọgụ n'ihe onyonyo fegharịrị n'ịntanetị na nsonso a nke butere ụka. Ụfọdụ ji ihe onyonyo ahụ nke kọkwara ndị Arọndịizuọgụ ọnụ ịbụ ogbenye, mere ihe ọchị. Mana ya bụ okwu akụkụ atọghị ndị Arọndiizuọgụ na ndị ihe Pericoma na-amasị gụnyere ọkpara Pericoma Okoye bụ Omor Perry na onye bụbu onyeisi Massob bụ Ralph Uwazuruike, ọchị. Uwazuruike, onye katọrọ ihe Odumeje kwuru sị na ""o wutere m na ala Igbo anaghị eji onye nwụrụ anwụ eme mkparị."" Omor Perry na onwe ya mara Odumeje aka sị ya pụta ka ha nwalee ike ka ike. Mana dịka a na-eme tụmsara n'okwu ahụ, ndị ọgba ọhụrụ na-ajụ onye bụdị Pericoma Okoye? Kedụ onye bụ Pericoma a na-ewu? Pericoma Okoye bụ otiegwu Igbo ama ama n'Ala Igbo egwu ya wuru ewu n' agbata 80s na 90s. Ọ bụrụ na ị na-anụ egwu ogene na udu  a kpọrọ ""Omenana na-ese okwu"" na-eche onye tiri ya, mara na  ị mara Pericoma site n'egwu ya. Egwu ndị ọzọ o tiri gụnyere; ""Ọgbaaghara"" (1990);""High Tension""; ""Ọ ga-atakụta ya aja"", ""Izu ka mma na nne ji""; Ị ghara Omenana mewe  omenaelu"". Egwu ya bụ egwu na-ejupụta n'ilu,  ịnya isi na okwu miri emi. Iji maa atụ, ""Onye sị na ọ bụrụ ya, ọ bụrụ ya o mee gịnị?""; Ọ bịara egbu anyị, je egbu onwe ya""; Nne ewu tawa ahụ, akịrịka na mma atụ ya ọgụ"" Ọ na-ejikwa egwu ya etu ndị ọgaranya Igbo aha. Onye Arondizuogu dị n'okpuru ọchịchị Ideatọ, Imo steeti, Pericoma bụ onye mmasị ya n'ọdịnala Igbo ka ewu ewu karịdịa egwu ya. A ma ya dịka 'Mezuo Mbụ nke Arọndizuogu' maka nke a. Iji kọwaa  nke a, Nwaeze Onyekaba Emmanuel Odenigbo sị na, ""Pericoma bụ nnukwu arụsị dị na ụdị mmadụ."" Odenigbo, onye ji Bob Marley tụnyere Pericoma  n'iti egwu sị na ọ bụ otiegwu Chineke nyere ike pụrụ iche. ""Chineke ya nyere ya ike, o jikwa ya akpakwa ike."" O kwukwara na Pericoma bụ ""ọgbaọgụ nwanne."" ""I nwee mmekpa ahụ n'ebe ị na-azụ ahịa bịa kpesara ya, ọ ga esoro gị gaa lụọ ọgụ ahụ."" Ọtụtụ ndị mmadụ maara Pericoma bụ onye a  mụrụ n'afọ 1948 ""Arụsị Makaja  Mbụ nke Arondiizuọgụ."" Ọtụtụ na-atụkwa ya egwu n'ihi akụkọ ihe arịbaama nakwa ihe miri emi odogwu  a kpọrọ 'agụ nke Afrịka' na-eme. Nke kachasị wuo nke o jikwara gụọ egwu bụ akụkọ etu ndị ụtụisi si jide ya n'Upper Iweka n' Ọnicha. Akụkọ a dịka akụkọ ifo kwuru na ndị a bụ ndị amaghị na ọ bụ Pericoma buliri ya elu ka ha buru ya gawa n'ụlọọrụ ha mana aka ha tọrọ n'elu dịka ha enweghị ike ibutu ya. Ọ bụ oge ha wetara ọtụtụ ihe onyinye were medaa ya obi ka ha nwetara onwe ha. Mana ụfọdụ amaghị na nwaamadị a ahụ bụ onye ihe ejije. O soro mee ihe ejije Nollywood a kpọrọ ""Lion of Africa' nke ya na Pete Odochie soro mee. Na nkọwa ihe e ji echeta Pericoma, onye ọzọ si Arondizuọgụ bụ Charles Kanu sị na, "" Ọ na-eti mmọnwụ, ọ na-eri na mmọnwụ. "" Kanu gara n'ihu kwuo na ""a na-anụ aha ya dịka onye katara ahụ n'Arondizuogu na ala Igbo gbaa gburugburu."" ""O siri ike mmadụ. Ọ bụ nwa dịbịa e nweghị dịbịa ga-amali ya aka."" Mana o nwere mgbe a kọrọ akụkọ na Pericoma  chegharịrị dịka o tiri egwu ụka, ""Ụnụ ekwela ka eduhie ụnụ "". Mana Odenigbo bụ onye ya na ya rụkọọ ọrụ egwu  kọwara na ọ bụ ahịa ka ọ na-ere. "" 'Marketer' ya na ya na-arụkọ ọrụ gwara ya ka ọ kụo egwu ahụ iji ree ahịa."" Pericoma lụrụ ọtụtụ nwaanyị ma mụkwa ọtụtụ. Na agbanyeghị na ọ nwụrụ abalị iri na isii nke ọnwa Febụwarị afọ 2017, ụfọdụ ụmụ ya na-agbaso ụkpụrụ ya; Speed Darlington na Ebube Izuogu ( Prince Perry) na-eti egwu, ebe Omor Perry na Fenfe Pericoma Johnbosco nwere mmasị na ihe omenala. Akụkọ ndị ga-amasị gị:"
entertainment	New Year's Day: Ihe ndị a ga-adị ndị a mụrụ bido n’afọ 2000 ka ‘film’	Ka a na-abanye afọ iri ọhụrụ nakwa agba ọhụrụ ọzọ, ọtụtụ ihe agbanweela nke bụ na ụfọdụ ndị a mụrụ n'otu oge agaghị amata ihe ha bụ. Ihe ndị ahụ bụ ihe ndị dịbu adị mana ụmụaka a mụrụ n'oge Bekee kpọrọ 'Generation Z' (site n'afọ 1999 ruo ugbua), amaghị ya dịka etu a ọ dịbu. Ha mazị ya ugbua site n'ụzọ ọgbara ọhụrụ e si rụgharịa ya, nke bụ na ihe ndị ahụ adịla mfe iji n'aka na-akpagharị ma ị chọọ. Lee ụfọdụ ihe ndị ga-agba ụmụaka 'Generation Z' gharịị: N'ihe karịrị afọ iri gara aga, a na-etinye ihe a kpọrọ 'kaseetị' n'ime igwe okwu na-enwekarị ma redio ma ihe na-akpọ ya bụ kaseetị, tupu ị gere egwu. Mana ugbua, e nweela ihe dị ka 'YouTube', Audio Mack, Spotify, Boom Play na ihe ndị bụ ebe ị ga-esi butuo egwu ọbụla masịrị gị, tinye ya n'ekwentị gị maka igere ya oge ọbụla ị chọrọ. Ọ bụrụkwanụ na ị chọghị ibutu ya ebutu, ị nwereike lere ya ka vidio n'elu ịntanetị mgbe ọbụla ị chọrọ. Ka ọ dị ugbua, ekwentị niile a na-arụpụta ugbua na-ebu redio n'ime ya; nke ọ ga-abụ ịkwụnye ihe ntị ya nke bekee kpọrọ 'earphone', ọ bụrụzịa gere gawa. Ọ bụrụ na ị ma mgbe a na-eji ekwentị a akpọ mmadụ, e kwesịrị ka a na-akpọ gị 'daa' maọbụ 'dee'. Makana ọ gafeela afọ iri abụọ (20) e wepụtara nke a na-ejizi n'aka nke bekee kpọrọ 'mobile phone'. Ndị ma ekwentị a ma ihe ha ji anya ha hụ gbasara ịkpọ mmadụ. Ọ pụtara na onye ahụ ga-anọgodu nso ya bụ ekwentị tupu ọ zaa ya. Mana ugbua, ọ bụghị naanị na ị ga-anọnwu ebe ọbụla zaa ekwentị gị ma mmadụ kpọọ gị, ị ga-ejinwu ekwentị gị nweta ozi maọbụ chọta ozi site n'ihe a kpọrọ 'ịntanetị'. N'agbanyeghi na ụfọdụ ka na-eji mma emepe komkom, e nwere ihe a rụpụtara iche a n-eji emepe ya. Ihe ahụ nke bekee kpọrọ 'tin cutter', bụ ihe a na-eji agba komkom okirikiri. Tupu afọ 2000 eruo, a na-eji nke ọ ga-abụ ị sụnye n'ime komkom ị were aka gị na-akụ n'elu ya, megide etu a wee gazuo okirikiri okwuchi komkom ahụ. Mana ugbua, egwu adagharịala makana ndị nke a na-arụpụta ugbua anaghị ata ndụ mmadụ ahụhụ. Akwụkwọ ozi ịhụnanya (Love letter): Ndị agba ọhụrụ a ka ma na a na-ede leta ugbua? Mgbe ochie bụ na ị ga-ede akwụkwọ ozi, nye mmadụ ka o nye onye i deere ya, maọbụ gaa n'ụlọorụ nzipu ozi a kpọrọ 'post office' ịga zipu ya. Mana ụbọchị agbanweela ugbua, kama ogologo usoro ahụ, ị ga-edenwuzi ihe bekee kpọrọ 'text message' n'elu ekwentị gị, zipu ya na-erughi otu nkeji, onye ahụ asakwaa gị ozugbo. Nke ugbua bụ na ị nwere ike zie onye ị chọrọ izi ozi, ihu na ihu site na nke a kpọrọ 'video call'. Owu e ji akpa isi: Ụmụaka ọgbara ọhụrụ nwereike ha ahụtubeghidị owu isi a anya mbụ makana a na-achọzị ya achọ n'ahịa. Mana oge ọ na-ewu, ihe a bụ ihe e ji eke isi dị iche iche, na-achọ mma n'ụzọ pụrụ iche. Akụkọ kwukwara na ọ na-enye aka ime ka ntutu mmadụ too ogologo. Ugbua, kama iji isi owu kee isi, e nweela nke a na-akpọ 'attachment', 'weaveon' nakwa ndị ọzọ dị iche iche a na-eji eke isi. 'Typewriter' Ọ bụrụ na ị ji taịpraịta gụọ akwụkwọ maọbụ rụọ ọrụ, ekelekwaa m gị oo! Kọmputa pụtara ụwa napụzịa taịpraịta ọrụ ọ na-arụ bụ iji ya ebi ihe n'akwụkwọ. Ugbua, kama ọ ga-abụ i jiri taịpraịta na-ede ihe ị gbaa mbọ hụ na i tinyere 'ịnk', na ị kwagharịkwara ya ma ị degide ruo n'isi dgz, ị ga-edenwuzi ihe niile ị chọrọ n'elu kọmputa gị, na-atụfughi ụra n'ebe ị ga-esi weta ịnk makana ọ gwụlahịri gị. Kọmputa emeela ya ka ọ dị mfe ide ihe na mpempe akwụkwọ. Kedụ ndị ọzọ ị ma? Akụkọ ndị a ga-amasị gị: Ihe nkiri a ga-amasị gị:
entertainment	Oriental Brothers: Maka na m bụ onyeisi, ha chere na m na-eri ego nanị m - Kabaka	Oriental brothers wuru ewu mgbe elu bụ ala ọsa. ọ bụ ebe ha na-eti egwu ka ndị ụlọọrụ na arụ na ụlọegwu a na akpọ 'Afrodisia' hụrụ ha were jụọ ha ma ha a ga-etinwu egwu. Lee etu ha si bido na ihe butere mgbasa 'Oriental Brothers'. Ndị mere ihe nkiri a bụ Vining Ogu na Ikechukwu Kalu. Akụkọ ndị ga-amasị gị:
health	5G and Coronavirus: 5G ọ na-ebute coronavirus?	Ọtụtụ na-ekwu na 5G na-ebute ọrịa coronavirus. Mana taata ka anyị nyobaa mara ma 5G ọ na-ebute coronavirus. Ndị mere akụkọ a bụ Chiemela Peter Mgbeahuru na Chimezie Ucheagbo
health	Coronavirus: 'Lockdown' agbanweeela etu ụwa sị atụgharị okirikiri anyanwụ	Ijeri kwuru ijeri mmadụ n'ụwa dum nọ n'ụlọ maka mmachi ngagharị (lockdown) n'ihi ọrịa coronavirus - nke a ebidola ịgbanwe etu ụwa si atụgharị okirikiri anyanwụ. N'ihi mmachi a, njem maka ọrụ maọbụ egwuregwu, n'okporoụzọ maọbụ n'okporo ụgbọoloko belatara, ebe ụlọ mmepụta ngwahịa dị arọ mechiri emechi. N'ezie, ọtụtụ n'ime anyị welatara aka n'ihe anyị na-emebu. Nke a mere ka nnugha ụwa na-enugha belata. Ọ bụ ihe ịtụnanya ịmata n'ụwa anyị a dị arụ karịa tọn tarị ijeri isii (six billion trillion tonnes). Ndị ọkammụta sayensịa na 'Royal Observatory' nke mba Belgium bụ ndị nyopụtara mgbanwe a. Ndị nnyocha chọpụtakwara mgbanwe a n'ebe dị icheiche na gburugburu ụwa. Na Nepal, a hụrụ ya. Otu onye na-arụ ọrụ na 'Paris Institute of Earth Physics' kwuru na mgbadata ntụgharị ụwa ha hụrụ n'isi obodo ahụ kara aka. Otu okwu ahụ ka ndị mere nchọpụta na Cal Tech University dị na mba Amerịka kwuru na ihe ha nyopụtara na Los Angeles gbara ha nnukwu gharịị Ikuku dịzị ọcha karịa, ebe okeosimiri deere jụụ. 'Nitrogen dioxide' si n'ụgbọala na injini na-enye ọkụ ebelatala. Ndị sayentịsti kwukwara na oke mkpọtụ na-eme n'obodo mepere emepe belatara. N'otu aka ahụkwa, ndị na-enyocha okeosimiri kwukwara na mkpatụ osimiri belatara Mgbanwe nile abụghị ihe ọhụrụ. Ndị mmadụ na-akpagharị n'ehihie karịa n'abalị nke mere abalị ji ajụ oyi karịa ehihie. Mbelata ntụgharị ụwa na-emekwa n'oge ezumike na mmemme. Mbelata ntụgharị nke mere n'izuụka  na ọnwa olemole gara aga yiri nke a na-ahụ oge Ekeresimesi na mba ndị na-ekpe okpukpere Kraistị.
health	Cancer, diabetes na ọrịa ndị ọzọ e jibu mara ndị okenye ndị ntorobịa na-arịazị ugbua	"Ihe dịka afọ iri gara aga, e nwere ụfọdụ ọrịa a na-eche na ọ bụ sọsọ ndị okenye ka ụfọdụ ọrịa ndị a na-arịa. Mana ugbua, ọrịa ndị a gụnyere ọrịa shuga na ọbara mgbali elu, so n'ọrịa na-egbu ndị ntoroọbịa ugbua. Ngalaba World Health Organization (WHO) bụ ngalaba na-ahụ maka ahụike na mbaụwa, kwuru na ọrịa ndị a na-arịazị ndị ntoroọbịa ugbua, na-ebute ọnwụ mmadụ abụọ n'ime mmadụ atọ n'ụwa niile. BBC Igbo gbara ụfọdụ ndị dọkịta ajụjụ ọnụ maka ihe ngalaba ahụike WHO kwuru. Ihe ha kwuru bụ ihe mmadụ niile kwesịrị ige ntị nụrụ. Ihe ndị dọkịta kwuru: Otu n'ime ha bụ Dkt. Zubair Abdullahi bụ onye kwuru na ụfọdụ ọrịa ndị a na-adị n'agbụrụ, nke pụtara na ọ ga-emetụta ndị ahụ ma ha abụ okenye maọbụ ntoroọbịa. Onye nke ọzọ bụ Dkt. Henry Eze, kwuru na o nwereike ịbụ na ọgwụgwọ Bekee akawanyela mma, nke pụtara na a na-achọpụta ọrịa ndị a n'oge mgbe mmadụ ka bụ ntoroọbịa. Mana dọkịta abụọ a kwekọrịtara na oke ibu, iri nri ọjọọ nakwa emegharịghị ahụ, socha n'ihe na-eme ka ndị mmadụ bute ọrịa ndị a. Ha kwuru na ọ bụrụ na ị chọpụta otu n'ime ọrịa ndị a dị n'agbụrụ gị, ị gaghị agbanwenwu ya. ""Ọ bụghị ihe niile ka ị ga-agbanwenwu, mana ibi ndụ ọfụma ga-enyere gị aka dọtịa oge ọrịa ahụ ga-eji chukwute gị"". Ihe nkiri a maka nwaanyị meriri ọrịa kansa ga-amasị gị: Akụkọ ndị a ga-amasị gị:"
health	Exercise for pregnant women: Ị dị ime? Zeere mmegharị ahụ ndị a.	Oge nwaanyị dị ime bụ oge dị oke mkpa. Dịka ụfodụ ihe onyonyo n'ịntanetị na-egosi ebe ụmu nwaanyị di ime na-eme ihe mmegharị ahụ dị iche iche. Ndị okaibe maka ịdị ime etinyela ọnụ ma nye ụmụ nwaanyị ndụmọdụ maka mmegharị ahụ ziri ezi oge ha dị ime.
health	Down's Syndrome: Etu ị ga-eji nyere nwa nwere 'Down's Syndrome' aka	Ijeoma Fyncotri bụ nwaanyị mụrụ nwa nwere nkwarụ Chocho Bekee kpọrọ down syndrome. Ijeoma kọrọ ka obi sị daa ya mba mgbe ndị dọkịnta gwara ya na nwa ya nwere ya bụ nkwarụ. Ihe onyonyo a ga-egosikwa gị ụlọakwụkwọ ebe a na-ekpokoba ndị nwere nkwarụ a na ka ha sị azụlite ha. Ọ bụ Chigozie Ohakana Vining Ogu mere akụkọ a
politics	""" Ọ bụ maka mkpachapụ ka ndị Ipob ji azọ nnwereonwe"" – Sheikh Gumi"	"N’ụtụtụ a ka onye nkụzị Alakụba a ma ka Sheikh Ahmad Abubakar Mahmud Gumi wuwere na soshal midia maka ihe ọ dere na facebook ya. Gumi sị na ọ bụ maka mkpachapụ mere ndị agbụrụ dị icheiche jị ekopu isi na gọọmentị Naịjirịa. O bidoro n’iji nkwekọrịta ndị omekome na otu obodo bụ Mada nwere na Zamfara were maa atụ. Ọ sị na ọ bụrụ na Gọọmentị Naịjirịa na ndị omekome kwekọrịta, na udo ga-alọghachite na Naịjirịa. O kwuru na nkopu isi otu Ipob ebelatala n'Ọwụwa anyanwụ maka na Peter Obi pụtara ịzọ ọchịchị Onyeisiala, otu Bola Tinubu siri pụta n’ọdịda anwanwụ. Gumi na-ekwusi ike na ọ bụrụ na gọọmentị mee ihe ndị mmadụ chọrọ, na ha agaghị ekopu isi. Ọ sị na “nkopu isi niile a na-eme na Naịjiria gosiri na Gọọmentị Muhammadu Buhari na-achị ugbua, akpọụla afọ n’ala”. Ọ kelere Chukwu na ha apụwala. Gumi kwenyesiri ike na ọ bụ ka ndị Naịjirịa si ahụta ụwa mere ha ndị omekome      ịnwe mkparịtaụka. Ọ sị  na ndị Igbo agaghị ekweta na gọomentị na ndị omekome ndị ugwu ga-enwe mkparịta ụka maka na ha na ahụta ha ka ndị ajọ mmadụ.. “otu ahụ ka o ga-esi ara onye ugwu ahụ ikweta na gọomentị na ndị Ipob ga-enwe mkparịtaụka”. O kwuru na mkpagbu, nnapụ na mmegbu butere nkopụ isi. Ọ sị na ọ bụ “nwayọ nwayọ ka aga eji rapụta ndị mmadụ n’ihe ha kwenyere”. BBC Juru ya na ndị mmadụ na-eche na ya bụ Sheikh Gumi kwesiri ịnọ na mkpọrọ ugbua maka na ya na ndị omekome na-ayị. Gumi zara, “ndị ahụ amaghị ihe ha na-ekwu. Ha aghọtaghị Naịjirịa”. Ọ sị na ọ bụ enyemaka ka ya na-enye iji mee ka ihe dị mma. O kwuru na ihe na-ese okwu na Naịjirịa bụ okwu agburu. “O bụ ọgụ agburu ka a na-anụ na Naịjirịa. Ndị mmadụ che na ọ bụ gọọmentị ka a na-ebuso agha"". Ọ sị na ya agaghị agba nkiti na-ekiri ka a na-egbucha ndị be ha. O kwuru na ọ bụ aka ka ya na-enye ịzọpụta ndị be ha. Onye ọkaiwu ukwu Naịjirịa bụ Olisa Agbakọba sị na Gumi enweghị ezigbo okwu maka na ya bụ ihe o kwuru bụ ihe ha kwesiri ịma kemgbe. Ọ jụrụ sị, “kedu ihe mere ha jiri mata ya ugbua? Kedu ihe mere ha ejighị mata na ọ bụ oke mkpachapụ mere ndị mmadụ ji ekopu isi na gọọmentị? O kwukwara sị, ọ bụrụ na ha mata na ya ugbua, na taa ka bụ gboo. Joe Igbokwe bụ onye enyemaka Gọvanọ Lagos steeti maka adịmọcha obodo sị na Gumi kpụ nzu ọma ya n’ọnụ, nke pụtara na ihe Sheikh Gumi kwuru bụ eziokwu, ""mmadụ niile a ana egbu bụ maka ndọrọndọrọ ọchịchi""."
politics	Ụlọikpe ukwu sị na iwu akwadoghị mwepụ Madumere	Eze Madumere enwerela mmeri n'ụlọikpe Akụkọ na-eru anyị ntị ugbua na-ekwu na ụlọikpe ukwu akagbuola nchụpụ ahụ a na-achọ ịchụpụ osote gọvanọ Imo steeti bụ Eze Madumere. Ọkaikpe Benjamin Iheaka kwuru na ya bụ usoro achọrọ iji chụpụ Madumere adịghị n'akwụkwọ iwu ala Naịjirịa. Otu pati APC adọọla Uche Secondus nke PDP aka na ntị maka ajọ okwu ha sịrị na ọ gwara ha. N'akwụkwọ nke onye osote odeakwụkwọ mgbasa ozi APC tinyere aka, ha sị na ọ bụ ịkpụ ugwu ya n'ala site n'ibo ebubo na APC na Inec gbara ha mgba okpuru na ntụlịaka e mere n'Osun steeti n'izuụka gara aga. Na elenu o, ka ọgbakọ mbaụwa UN na-aga n'ihu ugbua ebe a na-atụ alo maka udo na nchekwa tọrọ atọ n'ụwa, Donald Trump nke Amerika emeela ka ngwere dara elu. Donald Trump kpapụrụ ndị isi ibe ya ọchị ka ọ sị na gọọmentị ya arụọla ọrụ ndị ọzọ arụnwụghị n'afọ abụọ ọ chigoro. N'egwuruegwu, nna na nwa ga-akwakọta mpi mgbe otu Derby County ga-ezute `Manchester United n'elekere asatọ nke abalịa. Cheta na Frank Lampard bụ onye nkuzi ndị Derby ugbua mụrụ ọrụ n'aka Jose Mourinho oge ha nọ  na Chelsea. Minista na ahụ maka njem ụgbọelu bụ Hadi Sirika ekwuola na asiri ndị mmadụ na-agba na ọ bụ enweghị ndị nkwado mere ya bụ ụlọọrụ ụgbọelụ jiri pịachie nkụ bụ ụgha. Sirika sị ya bụ ụlọọrụ ụgbọelụ nwere ọtụtụ ndị ụkwụ siri ike n'ala bụ ndị nwere mmasị ịsonye na ụlọọrụ Air Nigeria. Gee nkeji anyị Luka Modric enweela mmeri Luka Modric bụ onye FIFA turu ugo dika onye kachasị agba bọọlụ na ụmụnwoke n'afọ a. Marta Vieira da Silver bụ onye turu ugo nke ndị ụmụnwaanyị. Mohammed Salah bụ onye turu ugo dịka onye nyere goolu nke kachasị tụụ ụtọ. Ndị ntọ atọhapụọla ndị njem so God is Good? Ha tọrọ ndị a n'ime izuụka abụọ garaaga. Mana ndị ntaakụkọ Premium Times dere na ụfọdụ ezinụlọ kwuru ego ntọhapụ tụpụ ha atọhapụ ndị be ha. Ndị uweojii gwara BBC Igbo na ha ka na-eme nchọpụta maka ihe mere, ma kwụkwa na ọ bụ eziokwu na-onwere ndị a tọọrọ. Gịnị na-eme n'Osogbo? Egwu dịkwa n'ọfọdụ ebe n'Osogbo isi obodo Osun steeti o. Onye ntaakụkọ BBC kwuru na ụda egbe dara na mpaghara Alekuwodo n'ime steeti ahụ ụnyaahụ. Cheta na Alekuwodo bụ otu n'ime obodo a ga-eme ntụlịaka ọzọ ga-ahọpụta gọvanọ nke steeti ahụ. Akụkọ kwuru na mgbọ meruru nwa nwaanyị dị afọ iri na abụọ na ụmụnwoke abụọ ahụ na ọgbaghara ahụ. N'ofesi Ndị so n'ime nkwekọrịta nụklịa nke mba Iran ekwuola na ha ga-achọpụta ụzọ ọhụrụ ha na mba Iran ga na-azụ ahịa agbanyeghị na Amerịka esepuola aka na ya bụ nkwekọrịta. Mana ọtụtụ ndị amamihe gbasara okwu a na-ekwu na ọ ga-afịa ahụ makana ego Iran adaala kamgbe Amerịka sepuru aka na yabụ nkwekọrịta. Gee nkeji anyị Lee ihe nkiri nke ụtụtụ a
politics	"Imo state: ""Ihedioha nwereike ịga mkpọrọ ma ọ kpachaghị anya"" - Mbaka"	Ụkọchukwu na-elekọta Adọration Mịnịstrị n'Enugwu bụ Fada Ejike Mbaka ewerela olu ike baara gọvanọ Imo steeti pụrụ apụ bụ Emeka Ihedioha mba. Mbaka gwara Ihedioha ka ọ kpachara anya ya na 'ganị ganị' niile ọ na-akpọ kemgbe a chụpụrụ ya n'oche, ma ọ bụrụ na ọ chọghị iga ụlọ mkpọrọ. Ụkọchukwu ahụ kwuru na afọ juru ya nke ukwuu etu ụlọikpe kachasị si kpee ikpe Ihedioha na Hope Uzodinma bụ onye nọchiri ya dịka gọvanọ ugbua. Ọ gwakwara ndị mmadụ ka ha kwụsị ịgbagha maọbụ na-ekwu okwu ọjọọ maka amụma ya niile. Cheta na Emeka Ihedioha gwara BBC Igbo na mkaprịtaụka, na a gbawara ndị Imo Steeti aka napụ ha ọchịchị
politics	Nigeria Election 2023: PDP na APC aghasaala Naịjirịa - Chukwuemeka Ezeife	"Dịka ntuliaka ọkwa Onyeisiala Naịjirịa na-akpudebe nso, Chukwuemeka Ezeife, bụ aka chịburu Anambra steei, ekwuola na nzọpụta Naịjirịa agaghị esi n'aka otu 'Peoples Democratic Party' (PDP) maọbụ otu 'All Progressives Congress' (APC). Ezeife, onye e ji Ọkwadike mara, kwuru nke a na mkparịtaụka ya na BBC Igbo nwere n'ọdị nso a. O kwuru na APC na PDP egosila na ha abụọ bụ otu ihe; ""ha abụọ bụ babasị"". Okwadike kwuru nke a dịka kepukepu na-efegharị na ndị PDP emegheela ụzọ ha ka onye ọbụla si mpaghara ọbụla na Naịjirịa, nwere mmasị iso zọọ ọkwa Onyeisiala Naịjirịa, bịa tinye akwụkwọ. Cheta na a na-echebu na Onyeisiala Naịjirịa n'afọ 2023 nwere ike isi mpaghara Ndịda, n'ihi na Onyeisiala ugbua bụ Muhammadu Buhari si mpaghara Ugwu. Nke a bụ maka na pati abụọ kachasị na Naịjirịa bụ APC na PDP na-eyigharị mpaghara ebe ha na-esi ahọpụta ndị ga-azọ ọkwa onyeisiala Naịjirịa; a na-akpọ nke a 'zoning' na bekee. Nke a pụtara na ọkwa Onyeisiala gaara ndị Ugwu n'oge a, ọ ga-agara ndị Ndịda n'oge nke ọzọ. Otu APC ekwuola na ọ bụ na mpaghara Ndịda ka ha ga-esi ahọpụta onye ga-azọ ọkwa Onyeisiala na 2023. Mana PDP ekwubeghị nke ha kpọmkwem, kama akụkọ na-ekwu na ha ekwuola ka onye ọbụla nwere mmasị bịa soro zọọ. Okwadike kwuru na ihe a ndị PDP mere jọgburu onwe ya maka na o doro anya na ọ bụ ndị Igbo ka ọkwa Onyeisiala ruru na 2023. ""Naanị ọnwa isii ka onye Igbo nọrọla n'isi ọchịchị na Naịjirịa; ya bụ Aguiyi Ironsi n'oge ndị agha,"" o kwuru. ""Na nke ndị Yoruba, Obasanjo chịrị afọ atọ dịka onye agha, bịakwa chịa afọ asatọ dịka onye nkịtị."" ""Osinbajo bụkwa osote Onyeisiala ugbua, ọ ga-anọ ya afọ asatọ."" ""Ị gaa na South South, Jonathan chịrị afọ isii."" ""Etu e si eme ọchịchị Naịjirịa bụ onye wepụ ibe ya ewere, ndị Ugwu wepụ, ndị Ndịda ewere."" ""Ndị o ruuru ugbua bụ ndị Ndịda, abịa na Ndịda ahụ, ọ bụ ndị Igbo ka o ruru."" ""Kedụzi etu ọ ga-esi bụrụ ugbua o ruru ndị Igbo ka ndị PDP ga-asịzi onye gbata ya were?"" Okwadike kwuru na ihe nke a gosiri bụ na ""Chineke na-akwadoro anyị Naịjirịa ọhụrụ nke na-abụghị PDP maọbụ APC"". ""Chineke egosila anyị akara anyị ga-eji mara na otu abụọ a abụghị ya."" Okwadike gara n'ihu kwuo na ya nwere nkwenye siri ike na onye Igbo ga-ewere ọchịchị Naịjirịa n'afọ 2023. O kwukwara na ọ bụ mgbe onye Igbo ga-abụ Onyeisiala ka Naịjirịa ga-ahụ ihe dị iche na mmepe obodo. Ndị mere akụkọ a bụ Chukwunaeme Obiejesi, Nnamdi Agbanelo, na Chukwudi Okereke."
politics	Rochas Okorocha: A hapụrụ m naira 42.5b n'ọba ego Imo steeti	Aka chiburu Imo steeti bụ Rochas Okorocha ekwuola na ọ hapụrụ ego ruru Ijeri naira iri anọ na abụọ n'ụma (N42.5 billion)n'ọba ego Imo steeti. O kwuru na ọ chọrọ ka Emeka Ihedioha na-abata ọkwa gọvanọ ghara inwe ihe ọbụla  ga-ebochi ya ịrụpụta ọrụ gọọmenti. O kwuru nke a mgbe ọ na-ahọpụta ndị odee akwụkwọ na onyeisi ndị ọrụ steeti ya. Ndị omekome egbuola mmadụ isii n'otu ezinụlọ n'okpuruọchịchị Riyom dị na Plateau steeti. Ọnụ na-ekwuru ndị uweojii na steeti ahụ bụ Matthias Tyopev kwetere na ihe mberede a mere mana ọ matachabeghi ka o si mee. Dịka Legọọs na Abia steeti nwurula ọkụ maka nnyefe aka ọchịchị ọhụrụ 2019 na-enwuru ọkụ na Naịjirịa. Gọvanọ Abia steeti na-enyefe onwe ya ọchịchị hibere ọgbakọ ọ ga-eji gosi ndị steeti ahụ ka ọ ga-esi chịa ha n'agba nke abụọ ya. Gọvanọ meriri na Lagos bụ Babajide Sanwo-Olu ekwuola na gọvanọ Ambode na-apụ apụ enyefela ọchịchị Lagos n'aka ya tupu echi bụ mmemme nyefaka ọchịchị eruo. Onyeisiala Naịjirịa bụ Muhammadu Buhari ekwuola na dịka ọ na-abanye agba ọchịchị nke abụọ na ọ ga-agba mbọ hụ na ndị uweojii na ndị ọkaiwu rụrụ ọrụ ha ọfụma. Ọ rịọrịọ ụmụ Naịjirịa ka ha gba ndị omekome nọ n'agbataobi ha n'anwụ ka obodo naịjirịa nweike ịdọbata ndị oji ego achụ ego si mba ofesi. Ụlọikpe di n'mba South Africa akpụpụla Nwoke ọnye isi ọcha south Africa aha ya bụ Adam Catzavelos ikpe maka ihe onynyo ịkpa Oke agwụrụ ọ mere. O mechara zipu ozi rịo mgbaghara sị na ọ bụ aghọtaghị  , kwu kwa na ọ ga eji ndu ya nile echegharị agwa ọjọ  ọ kpasoro ndị isi ojii na mba South Africa. Ọtụtụ anwụọla na nrigoro Ugwu Everest Ka akụkọ na-aga, a na-ekwu na ihe karịrị mmadụ iri anụọla n'ugwu Everest kemgbe afọ a. Ọgụ n'ụlọ mkpọrọ na mba Brazil ataala isi mmadụ Mmadu iri anọ anwụọla n'ọgụ dara n'ụlọ mkpọrọ dị na mba Brazil dịka egbuchara ndị ụlọ mkpọrọ iri na ise na  ọgụ dara ụbọchị Sunday gara aga na mba ahụ. Ndị ọrụ mkpọrọ na-ekwu na o nwereike ịbụ enweteghị ikuku ọfụma kpatara ọnwụ ndị a. Oji mma egbu awakpola ụmụakwụkwọ nọ na ebe ha na-eche ụgbọala ha ji a ga ụlọakwụkwọ na mba Japan Mmadụ iri na asatọ merụrụ ahụ na ya bụ mwakpo. Nwata dị afọ iri na otu nakwa nwoke dị iri atọ na itoolu so na ndị eji mma mabuo n'ihe mberede a. Onye na-agbara otu egwuregwu bọọlụ Real Madrid bụ Sergio Ramos ekwuola na ọ chọrọ ịpụ n'otu ahụ na-akwụghị ụgwọ orire ya. O kwuru na ọ chọrọ ị ga otu egwuregwu bọọlụ China agbanyeghị na onyeisi Madrid gwara ya na ọ gaghị ekwe ka ọ pụọ na nkịtị. Otu egwuregwu bọọlụ Naịjiria emeghi ihe ha mere ndị Qatar na mmepe asọmpị iko Fifa U-20 dịka ha achịtaghị aja n'ebe otu egwuregwu USA nọ ka ha zutere onwe ha ụnyahụ. Ha mechara jiri ọkpụ goolu abụọ asataghị otu wee merie Naịjirịa. Naịjirịa na Ukraine ga-ezute n'ụbọchị tọzdei na-abịanụ. Nkeji taata
religion	L﻿ee ihe Bishop Katọlik Enugu kwuru ga-eme dịka ụka Adoration Ministry na-emepe ọzọ	Ụ﻿lọụka Adoration Ministry Enugu ewepụtala ozi kwuru na ha ga-amalite ịkawa ụka ọzọ n'ụbọchị abụọ nke ọnwa Ọktoba, 2022. Fada Ejike Mbaka bụ onyeisi ụka ahụ, binyere aka na ya bụ ozi e ziputere na Facebook ha. B﻿BC kpọtụrụ Katọlik Dayọsis nke Enugwu steeti, nke Fada Mbaka nọ n'okpuru ya ma bụrụkwa ndị nyere ya mmachi a machiri ha kemgbe ọnwa Juun, 2022. H﻿a gwara BBC na n'ezie, Fada Mbaka ga-aka ụka ahụ n'ụbọchị ha ga-emepegharị ya bụ ụlọụka Adoration. Fada Benjamin Achi bụ ọnụ na-ekwuru Katọlik Dayọsis nke Enugwu steeti,﻿ gakwara n'ihu kwuo na ihe ndị ọzọ ga-eso ya ga-abịazị mgbe a kachara ụka ahụ n'ụbọchị Sọnde. N﻿'ụbọchị 17 nke ọnwa Juun ka Bishop Callistus Onaga, bụ Bishọp Enugwu Katọlik Dayọsis, nyere iwu ka e mechie ụlọụka Adoration Ministry nke Enugwu steeti. N﻿'ozi o ziputere ka ọ na-amachi ụlọụka ahụ, Bishọp kwuru na ha ga-eme nnyocha n'isi Fada Mbaka. O﻿ kwuru sị “N’ihi ọtụtụ ihe ndị na-eme n’Adoration Ministry nke megidere okwukwe na nkuzi ndị Katọlik; a dọọla Fada Mbaka aka na ntị ọtụtụ oge mana o geghi ntị na ntuziaka ndị a. Site n'ikike na ọrụ m dịka onyeisi ọzụzụ atụrụ nke Katọlik Enugwu Dayọsis, amachiela ndị Katọlik (ụkọchukwu, ndị ụka) ịga n’Adoration Ministry efe ofufe ruo mgbe e mechara nnyocha ndị ndu Katọlik na-eme n’isi Fada Mbaka”. C﻿heta na n'afọ 2021, Fada Mbaka jikwa aka ya mechie Adoration Ministry otu ọnwa na Mee, ka ọ gara ikpe ekpere otu ọnwa. N﻿ke a mere dịka ọ rịọchara Bishọp Onaga mgbaghara maka ngagharịiwe nke ndị ụka ya mere nke butere ọgbaghara na mmebi ngwongwo ndị ụka. Fr Ejike Camillus Mbaka bụ ụkọchukwu Katọlik na-arụ ọrụ na Dayọsis nke Enugwu, na mpaghara Ọwụwa Anyanwụ Naịjirịa. Ọ bụkwaya ya bụ onyeisi ụlọ ekpere a na-akpọ 'Adoration Ministry Enugwu, Nigeria' (AMEN). E chiri ya ụkọchukwu n'ọnwa Julaị nke afọ 1995, nke pụtara na ọ rụọla ọrụ dịka ụkọchukwu ihe ruru afọ 27 ugbua. Otu ihe e ji mara Mbaka bụ na ọ na-ebukarị amụma gbasara ndọrọndọrọ ọchịchị, ntuliaka, nakwa ndị ga-emeri ntuliaka.
religion	Anambra Church Invasion: A mabeghi ndị wakporo ụlọụka n'Aguleri - Uweojii	"Uweojii Anambra Steeti ekwuola na ọ bụ ndị ha na-eche na ha bụ ndị ohi gara n'ụlọụka Anglican dị n'Aguleri merụọ ụkọchukwu na ndị ọzọ ahụ. Ọnụ na-ekwuru ndị uweojii bụ Haruna Mohammed mere ka BBC Igbo mata nke a. Ọ gara n'ihu kwuo na ọ bụghị nwakpo ndị obodo ọzọ mere dịka akụkọ na-efegharị na soshal midia. Kama na nyocha ka na-aga n'ihu ịmata ndị mere arụ a ma chọpụta ihe bụ ebumnobi ha na mwakpo ahụ. Ọ sị; ""Onweghi onye ga-asị na ọ bụ mwakpo ndị obodo ọzọ mere kama nyocha ka na-aga n'ihu ịmata nke bụ eziokwu."" Mana onyeisi obodo bụ Hipo Onwuegbuke gwara ndi ntaakụkọ na mwakpo a akarịala naanị izu ohi. O kwuru na ụdịrị ya emeela na nso nso bụ nke ndị nchekwa obodo gbochiri. Akụkọ pụtara na ngwụcha izuụka na ndị omekaome wakporo ụlọụka St Peters Anglican dị n'Agụleri Anambra Steeti n'ụbọchị 2 ọnwa Julaị. Na mwakpo a, ha merụrụ onye nkuzi ụlọụka bụ Christopher Chukwu, onye ụkọchụkwụ bụ Akachukwu Ikedilo na ọnye ọzọ bụ Mathew Nwude ahụ. Ndị omekaome riri mbọmbọ ọsọ tupu ndị uweojii na ndị nchekwa obodo erute ebe ahụ. Dịka ọ dị ugbua, ndị merụrụ ahụ nọ n'ụlọọgwụ anata ọgwụgwọ."
religion	Catholic priest killing: E gbuola ụkọchụkwụ Katọlik ọzọ, gbaa ozu ya ọkụ	"Ndị uweojii Taraba steeti kwuru na ha na-eme nnyocha iji nwụchie ndị gburu ụkọchụkwụ ma gbaa ozu ya ọkụ na Taraba steeti. Akụkọ kwuru na ndị a mabeghị ndị ha bụ gburu Fada David Tanko nke ụlọụka St.Peters Catholic Church, Amodu, dị n'okpuru ọchịchị Takum, Taraba steeti, oge ya na ndị ogbo ya na-aga maka mkpezi ikpe dị n'etiti ndị Jukun na ndị Tiv ụbọchị Fraide n'ime obodo Kpankufu n'ụzọ Wukari. Ọnụ na-ekwuru ndị uweojii Taraba bụ David Misal, gwara BBC Igbo na ya bụ ọdachi mere n'ezie. Ọ gara n'ihu kwuo, ""Anyị na-esi imi n'ala inweta ndị kpara mkpamkpa ahụ."" Ka ọdị ugbua, onyeisi ndị uweojii Naijiria bụ Adamu Mohammed enyela kọmishọna uweojii Taraba iwu ịchọta ndị mere ya bu ihe. O nyekwara ndị kọmịshọna ndị uweojii nọgasị na steeti dị icheiche iwu ilebanye pụụ iche na nchekwa ndị ụkọchukwu. Akụkọ ga-amasị gị:"
religion	Ihe mere eji chụọ ụkọchukwu Anglịkan n'Ezinifite - Aguata Dayọsis	"Dịka ọtụtụ mmadụ ka na-ajụ ihe kpatara ndị Ezinifite jiri gbachie ụlọụka Immanuel dị na be ha ụbọchị ụka, ọnụ na-ekwuru Dayọsis Anglịkan nke Agụata agwala BBC ebe mmiri siri banye n'akị oyibo. Abuchi Nwozor sị na okwu ahụ malitere kemgbe afọ 2017 oge Dayọsis ahụ mechara nnyocha were chụọ ụfọdụ ụkọchụkwu ""makana ha na-edina nwoke ibe ha."" ""Ihe mezịrị bụ na ụkọchukwu na-ahụ maka Ezinifite, bụ Emma Ekejiuba, gara ebe a na-akwa ozu wee kwuo na otu n'ime ndị a achụrụ enweghị ihe o mere were kpọọ ya ka o soro ya kpee ekpere."""
religion	Akụkọ kachasị n'ụtụtụ a: Ndị Bishọp Katọlik ehiwela ngagharịiwe	Akụkọ kachasị n'ụtụtụ a Ndị Bishọp ụka Katọlik ehiwela ngagharịiwe Ndị Bishọp ụka katọlịk na Naịjirịa ehiwela ngagharị iwe n'ụbọchị iri abụọ na abụọ nke ọnwa Mee maka ndị ụka ha gụnyere ndị ọzụzụ atụrụ abụọ egwuru na Benue Steeti n'ọnwa gara aga Ngagharị iwe a ga-eme n'ụbọchị ahụ aga-eli ndị a nwụrụ anwụ ma kpọkuo ndị ụka Kraịst niile ga ha gbakọta aka ọnụ mee ya bụ ngagharị iwe. Gọvanọ Rochas Okorocha na ndị ndu APC na-alụ ọgụ Ọgbaghara ka na-aga n'ihu na pati APC nke Imo Steeti dịka Gọvanọ  Rochas Okorocha ebola ndị ndụ APC bụ National Working Committee ebubo na aka ha  dị na ya. Na nzaghachi,  onye odeeakwụkwọ  APC bụ Bolaji Abdullahi gwara Gọvanọ Okorocha  na ọ bụ enweghi ike ịhazi mmekọrịta dị n'etiti ya na ndị nke ya bu nsogbu ya, ya ebokwasila ndị ndu APC  ihe o wetara onwe ya World Health Organisation (WHO) Otu na-ahụ maka ahụike n'ụwa bụ World health Organisation ekwuola na ha na-atụ anya ibubata ọgwụ nyọcha maka ọgwụgwụ ọrịa ebola na mba Congo na mbido izuụka a. Ha kwuru na ruru ọnụ ọgwụ puku anọ bụ ihe a ga-eziga n'ebe ahụ. Barcelona amala afọ n'ala na ebumnobi ha ịbụ ndị anaghị emeri emeri n'asọmpị La liga nke afọ a. Ebe Neymar turula ugo dịka ọkacha agba bọọlụ na France Lig Une Rangers na Akwa United enwetaghị goolu ọbụla dịka ha zutere onwe ha n'asọmpi NPFL nke izuụka Iri abụọ na otu. Gee akụkọ anyị n'otu nkeji
sports	Iker Casillas bụbụ oche goolu Real madrid awụsala ọwa n'afọ 39	"Iker Casilas awụsala ọwa n'egwu bọọlụ n'afọ iri atọ na itoolu. O cherela Real Madrid goolu ugboro narị asaa na iri abụọ na ise (725) n'ime afọ iri na isii (16) ya na ha nọ na Santiago Bernabeu. O ritere iko Champions League ruru atọ na nke La Liga ruru ise. O nyere mba Spain aka rite iko mba ụwa nke 2010 nakwa ""European Championships"" ugboro abụọ n'afọ 2008 nakwa 2012. Casillas sonyere egwu bọọlụ Porto n'afọ 2015 mana ọ gbabeghị bọọlụ kamgbe April nke afọ 2019 maka nkoropu obi mere ya mgbe ọ na-eme ọzụzụ. Mgbe ọ na-agbake, e nyere ya ọkwa n'ogo ndị nchịkọta otu bọọlụ ahụ na Julai nke afọ 2019. Casillas agbarala ndị Porto bọọlụ ugboro 156 , merie ọkwa Primeira Liga  ugboro abụọ nakwa iko Portuguese. O gbara ndị mba Spain bọọlụ ugboro 167 site na 2000 ruo afọ 2016.  Sergio Ramos bu onye ọgba bọọlụ ibe ya na Spain ka ya gbara mba ahụ bọọlụ ugboro ugboro. O depụtara nwụsa ọwa ya na twitter ma si ihe kacha mkpa n'ụwa bụ njem ị gara na ndị so gị wee mee ya na abụghị ebe njem ahụ dụgara gị. Real Madrid bụ otu egwuregwu e ji mara Casillas kwuru na o sonyere ha mgbe ọ dị afọ itoolu ma bụrụkwa ọkaibe na oche goolu ha kamgbe afọ 118 otu egwuregwu ahụ malitere. Onye otu ya na Real Madrid bụ Sergio Ramos wepụtara ya na Casillas sere n'elu twitter iji we kele ọyị ya. N'ọnwa February, ka o gosiri mmasị ya ịzọ ọkwa onyeisioche Spanish Football Federation (RFEF) mana o mechara sere isi ya maka nsogbu Covid-19 butere na mba ahụ."
sports	Nigerian Sumo Wrestler: Ihe mere m jiri gbaa mgba Sumo na Japan - Emeka Okeke (Baba Mutum)	Akụkọ etu Emeka Okeke eji C-to-C maọbụ Baba Mutum mara siri gaa mba Japan ma turu ugo na mgba Sumo. Ọ bụ onye nke atọ na mba ụwa niile oge ọ na-agba ya bụ mgba. Ọ kọọrọ BBC Igbo etu njem ya siri bido ma ihe mere o jiri kwụsị ịgba mgba Sumo ma bido ụlọọrụ na-ahụ maka ibu sị mba ofesi. Lee akụko ya ebe a. Ndị mere akụkọ a bụ Chigozie Ohaka na Vining Ogu
sports	EPL Results: Etu okwe si gbaa na 'Premier League' taa	Otu egwu bọọlụ dị icheiche a ma aha ha zutere onwe ha n'egwuregwu 'English Premier League' na mgbede Sọnde. Mana ọbụ ndị Arsenal ka obi kacha gbawaa n'ihi ihe igwe 'Video Assisted Refree' (VAR) mere ha. Arsenal na ndị Crystal Palace nyere onwe ha ọkpụ goolu abụọ abụọ. Mana 'VAR' gụpụrụ goolu nke atọ Arsenal nyere. Mana odochaghị anya ihe kpatara e ji gụpụ goolu ahụ. Ọbụkwa 'VAR' nyere penariti ndị Crystal Palace ji nye goolu mbụ ha Liverpool ji bọọlụ gbarie ndị Tottenham, mana goolu ekweghụ ha nnyete. Ha mechara were o jisi ike merie ya bụ asọmpị site n'inye goolu abụọ a satara  otu. Jordan Henderson na Mohammed Salah bụ ndị nyeere Liverpool goolu ebe Harry Kane nyere nke ndị Tottenham. Ekwensu ndị Man Utd chọrọ ịbụ ha ọnụ taa mana ha mechara lafere. Ọkpụ goolu atọ asatara otu ka ha ji merie ndị Norwich. Ndị nyere goolu ahụ bụ McTominay, Marcus Rashford na Anthony Martial. Mana goolu ha gaara eru ise. Rashford na Martial tara penariti abụọ na asọmpi ahụ. Akụkọ ndị ọzọ ga-amasị gị: Ihe nkiri ga-amasị gị:
sports	Leicester City: Ha achụọla onye nchịkọta ha ọsọ ụkwụ eru ala	"Leicester City chụrụ Claude Puel bụ onye nchịkọta ha ka Crystal Palace ji ọkpụ goolu nyebaa ha afọ. Goolu anọ Wilfred Zaha, Batshuayi, na Milivojevic nyere, so kpọdo Puel n'obe e ji were ya chụọ aja. Na Evans satara otu goolu emeghi ka ndị nyere Puel ọrụ gbaghara ya maọbụ Jacky Bonnevay bụ osote ya. Ka e merichara ha n'abalị, Puel gwara ndị ntaakụkọ sị ""anyị agbaghị bọọlụ a ọfụma."" Puel chịkọtara Leicester City otu afọ na ọnwa anọ tupu a chụọ ya taa. Ntuliaka Sịnịgal Mba Senegal ga-eme ntuliaka nke ha taa, ebe ha ga-ahọpụta onye ga-abụ onyeisiala ha. Gbadokwa anya ma chere mgbe ngalaba Inec gụpụtara mpụtara ihe a tụtara na vootu tupu i kwuwe onye meriri na ntuliaka, makana mpụtara adịgboroja na-efegharị. N'otu aka ahụ, bata na BBC Igbo.com ịmata ihe niile banyere etu ntuliaka ọkwa onyeisiala na ndị ụlọomeiwu a si aga nakwa mpụtara ndị a hụrụla anya. Akụkọ ruru anyị ntị kwuru na ọgbaghara dapụtara ebe ụfọdụ e mere ntuliaka dịka Legọs, Kogi nakwa Rivas steeti, ebe e gburu ụfọdụ, merụọ ụfọdụ ahụ makwa gbaa ụfọdụ igbe ntuliaka ọkụ. N'ofesi, Ihe ruru mmadụ narị anwụọla, ebe ihe ruru narị ọzọ na-anata ọgwụgwọ n'ụlọọgwụ dị n'obodo Assam dị n'India maka mmanya ọkụ na-emerụ ahụ ha ṅụrụ. Nke a na-abịa ka ụdịrị ọdachi a gbukwara ihe ruru mmadụ narị n'obodo Uttar Pradesh na Uttarakhad. N'egwuregwu, Goolu atọ Leo Messi nyere ka Barcelona ji goolu anọ asatara abụọ merie Sevilla, mere ka ọ bụrụ ugboro iri ise ọ na-enye goolu atọ n'ime otu egwuregwu nke bekee kpọrọ 'hattrick' , kemgbe ọ gbawara bọọlụ. Gere akụkọ BBC n'otu nkeji: Ihe nkiri:"
sports	Akụkọ ndị dị mkpa na mgbede a: Cardiff city abaala Premier Lig	Akụkọ ndị dị mkpa n'abali a: Egburu ọchụ na Birnin Gwari ọzọ. Ndị nche obodo na ndịagha Naịjirịa ebupula ozu ruru iri anọ na ise n'obodo Gwaska ebe ndị omekome wakporo Birnin-Gwari ọzọ. Agbakwara ụfọdụ ụlọ obibi ọkụ ma na-atụ egwu na a ga-achọta ozu ndị ọzọ n'ọhịa. Ebe ọzọ na Naịjirịa. Ihe iru uju emetụtala ndị uweojii ka mmadụ ise ndị uweojii nọ n'ọzụzụ nwụrụ n'ihe mberede okporoụzọ. Mmadụ ise a nwụrụ ka ụgbọala ha ji eme njem nwuuru ọkụ n'okporoụzọ Kano-Zaria ka ha nọ na-alaghachi ebe obibi ha. Akụkọ kwuru na ha chọrọ ịlaru ụlọ maka ọbere ezumike ha nwetara n'ụlọakwụkwọ tupu ihe mberede a emee. Na Mba ofesi, Ide mmiri sitere n'oke mmiriozuzo emerụọla mmadụ isii ahụ na mba Turkey. Ide a burukwara ụfọdụ ụgbọala ma mebie ọdọ ahịa dị icheiche n'isi obodo Turkey bụ Ankara. Enweghị onye nwụrụ n'ime ide a. N'Egwuregwu, Ka a na-ahazi ọkwa Premier League maka imechi asọmpị ahụ, ka a na-ahụkwa ndị mmeri na ndị emeriri. Cardiff City esonyela na ndị a ga-ebuba n'ọkwa Premier League ugbua, ebe otu bọọlụ Birmingham meriri Fulham Gee nkeji anyị na mgbede a:
