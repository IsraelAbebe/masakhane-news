category	headline	text
business	'Wuxuu i dhahay tani waa fikraddii ugu xumeyd ee aan waligey maqlo'	"Barnaamijka isbuuclaha ah ee ay BBC-da ku soo qaadato taariikhda ganacsatada waxaa lagula kulmaa dadka hormuudka u ah ganacsiyada hirgalay. Toddobaadkan waxaa marki ku ahayd Abigail Forsyth, oo aasaastay, agaasimena ka ah shirkad soo saarta koobabka qaxwada lagu cabo oo dib loo isticmaali karo. Shirkaddeeda ganacsi waxaa lagu magacaabaa KeepCup. Markii ugu horreysay ee ay Abigail Forsyth la timid fikradda ku saabsan ganacsigeeda iibinta koobabka qaxwada ee dib loo isticmaali karo, waxaa ku gacan seyray mid ka mid ah dadkii wax naqshadeynayay ee ay ula tagtay. ""Wuxuu igu yiri fikraddaada waa tii ugu doqonimo badneyd ee aan abid maqlo,"" ayey tiri Abigail oo dib u xasuusaneysa maalintaas. Xaaladdu way kasii dartay markii ay u tagtay maamulaha warshad ay damacsaneyd inay koobabka u sameeyaan. ""Wuxuu igu yiri waxa aad ka hadleysid waa koob uun. Dadku waxay ka fikiraan waxyaabo waaweyn, wax qiimo fiican leh ayey dalbadaan in loo warsgadeeyo, wayna kaa fikrad fiican yihiin. Xitaa waxaa jira dad aan u warshadeynay alaab ka fiican taada, wayna u gadmi weysay."" Marka ay howshan billaabeysay waxay ahayd sanadkii 2008-dii, waxayna ku sugneyd magaalada Melbourne ee waddanka Australia. Abigail iyo walaalkeed Jamie waxay la imaadeen fikradda ganacsiga KeepCup , sababtoo ah waxay ka walaacsanaayeen balaayiinta koob ee aan dib loo isticmaali karin, ee sanad walba qashinka lagu tuuro marka qaxwada lagu cabo hal mar oo kaliya. Markii horeba way ogaayeen sida ay xaaladda u xuntahay, waayo waxay 10 sano oo xilligaas ka horreysay ku ganacsan jireen meherad qaxwada lagu iibiyo. Sidaas darteedna waxaa ka go'neyd inay isku dayaan sidii ay arrintaas wax uga qaban lahaayeen. Halkii ay ka caroon lahaayeen koobabka qashinka noqonaya iyo saameynta ay horay u arkeen, waxay dareemeen in la joogo waqtigii ay go'aan ku gaari lahaayeen inay soo afjaraan xaaladdaas, sida ay sheegtay Abigail. Waxaa ka go'neyd inay ganacsigooda heer fiican gaarsiiyaan. ""Si dhab ah ayaan fadhiga uga kacnay"", ayey tiri haweeneydan oo hadda 48 jir ah. Maanta, shirkaddooda KeepCup waxay caalamka ka iibisay 10 milyan oo koob. Waxay shirkaddooda qiyaaseysaa in koobabka ay iibiyeen lagu badbaadiyay siddeed bilyan oo koob oo qashinka lagu dari lahaa. Abigail oo ku dhalatay magaalada Glasgow, balse ku kortay Melbourne, waxay markii hore baratay cilmiga sharciga. Afar sano markii ay xirfaddeeda ku shaqeyneysay, laga soo billaabo 1994-kii, way iska dhaaftay waxayna furatay meherad lagu iibiyo qaxwada. Markii ay iyada iyo walaalkeed muddo wadeen howsha ayuu Jamie ku qalqaaliyay fikrad cusub, wuxuuna u bidhaamiyay inay guuleysan araan. ""Jamie mar walba wuxuu dhihi jiray tani waa fikrad fiican oo heer sare gaari karta, anigana waxaan ka fikirayay sida ay suurtagal ku noqon karto, dadkana looga dhaadhicin karo,"" ayey tiri. Koobabkii ugu horreeyay markii loo warshadeeyay sanadkii 2009-kii, waxay billabeen inay ku iibiyaan meherad ay ka sameeyeen isla magaalada Melbourne. Abigail waxay sheegtay in koobabkooda ay noqdeen sida wax dadka oo dhan ay sii sugayeen, isla markiiba la kala boobay. Muddo lix saacadood gudahood ah waxay ku iibiyeen ilaa 1,000 koob. ""Noocii ugu horreeyay ee aan sameynay waxaa lagu jeclaaday qaabka ay yihiin,"" ayey tiri, ""Dadka waxay dhahayeen 'ma aqaanno waxa uu yahay, laakiin hal mid iga sii'. Dhowr sano gudahood ayuu gacansigooda sare ugu kacay, ilaa markii dambe dalabaadkooda ay aad u bateen. Waxay sheegtay inay ka qeyb galeen bandhigyo ganacsi oo dhowr ah. Dakhliga sanadkii usoo xarooda shirkaddooda ayaa lagu soo waramay inuu yahay 8 milyan oo doolarka Australia ah, oo u dhiganta 5 milyan oo doolar."
business	Qoraagii mar nolosha ka quusatay ee  Bilyanneerka noqotay	"Joanne Kathleen Rowling oo magaceeda loo garan ogyahay J.K.Rowling waxay mar soo ahayd haweeney wax badan ku fashilantay, hoy aan heysan, shaqo la’aanna ay u dheer tahay. J.K waxay 31-kii July 1965-kii ku dhalatay Bristol ee dalka Britain. Haweeneydan oo ka mid ah qoraayaasha caalamka ugu caansan uguna taajirsan billowga noolasheeda waxay soo martay nolol adag iyo shaqo la’aan gaarsiisan iney gacanta dowladda oo keli ah sugto. 1992-kii ayey J.K guursatay hase yeeshee guurkeeda ma noqon mid sii jira oo wuxuu burburay 13 bilood kaddib furriin ayuuna ku soo dhammaaday, waxayna dhashay gabar lagu magacaabo Jessica. 2001-dii ayey J.K markale guursatay nin dhakhtar ah oo Britain u dhashay. Dalka Portugal oo ay ku nooleeyd kana shaqeyneysay markii ay shaqo ka weyday waa ay ka soo tagtay iyada oo ku soo laabatay magaalada London. Hase yeeshee, London markii ay ku soo laabatay nolol wanaagsan kalama kulmin oo waxaa soo wajahday nolol adag ilaa ay ku fikirto iney isdisho. Hase yeeshee kama daalin iney sii waddo qoraalka sheekada Harry Potter ee ay billowday. “Guurkeyga ma noqon mid sii jiro, shaqo la’aan ayaan ahaa, hooyo ilma haysata ayaan ahaa, dadka ugu saboolsan UK ayaan ka mid noqday, waxan noqday qof uu la soo dersay fashilkii nololeed oo ugu weynaa,” ayey tiri J.K.Rowling. J.K qoraalkii ugu horreysay oo ay ku tijaabisay iney wax qori karto waxay qortay xilli ay 6 jir ahayd. 1990-kii maalin maalmaha ka mid ah J.K oo sugeyso tareen ayuu tareenkii ka soo dib dhacay. Dib u dhici tareenka ay kala kulantay waxay ku dhalisay iney sheeko ka allifto muddo shan sano ah ayeyna sheekadaasi qoraalkeeda ka shaqeyneysay. Sheekada Harry Potter qoraalkeeda markay dhammeysay seddexda cutub ee ugu horreysa meel badan ayey geysay si looga gato oo filin looga sameeyo balse cid qaabisho ayey weyday. ""Marka maalin maalmaha ka mid ah shirkad buugaagta daabacda ayaa ka codsatay iney cutubyada kalana ay u keento si ay u soo akhriyaan, maalintaa ayaa nolosheyda iigu farxad badneyd"" ayey tiri J.K. Kaddib buugga Harry Potter ayaa la daabacay intaa ka gadaalna waxaa laga sameeyey filimaan taxanaha ah. Buuggina wuxuu noqday mid galay taariikhda buugaagta Britain iyo caalamka intiisa kalaba. Waxayna go’aansatay toddoba nuqul oo ay ugu magac dartay qoraalka Harry Potter iney sameyso si filimaan taxana ah looga sii sameeyo. J.K.Rowling waxaa dunida oo dhan looga yaqaannaa oo markii ugu horreysay ay ku soo caanbaxday filimka taxanaha ee Harry Potter iyo toddobo buug oo kale oo ay carruurta u qortay. Sida oo kale buugaag caan ah oo sheekooyin mala awaal ah ay ka sameeysay oo ay ka mid yihiin The Casual Vacancy, Cormoran Strike iyo Crime Fiction. Filimka Harry Potter oo qayba badan ka kooban waxaa la iibiyey 500 oo malyan oo nuqul, waxaana lagu tarjumay 70 luuqadooda. J.K.Rowling oo 57 jir ah buugaagta iyo filimanta taxanaha ah ee ay qortay waxay ka sameysay maal iyo magac intaba. Wargeyska Sunday Times warbixin uu 2022-ka uu daabacay oo uu kaga warramay liiska dadka dunida ugu taajirsan hantida J.K  wuxuu ku sheegay 1.1. balyan oo dóolar. Kensington waxay ku leedahay guri qiima ahaan ku fadhiya 5.5 malyan oo doolar, halka Edinburg ay ku leedahay guri kale oo qiimaha ahaan ku kacayo 2.4 malyan oo dólar Hantida qoraallada ay sameysay ay ka heshay J.K.Rowling darteed wargeysyada dalka Ingiriiska waxay ugu naaneysaan ‘qoraagii bilyan dheerka ahayd’. Nolosha haweeneydan qoraaga isla-markaana taajirka ah oo dunida sida weyn looga yaqanno marna nolosha ay ku ciirtay waxaa tusaala ahaan loogu soo qaataa qofku haddii adkeysi, samir iyo dadaal intaba uu la yimaaddo wixii soo maray iney noqonayaan wax uu ka sheekeeyo oo waa soo maray balse noolashaasi uu mid qurux badan uu ku baddali karo."
business	Sarifka lacagaha ee Online-ka: Ganacsadihii Forex ee khasaaray $5.4 milyan oo doollar	"Mobeen Azhar oo ah weriye ayaa warbixinta ku eegeyaa sida ganacstada maalaayin doollar ku khasaaraan ka dib ganacsiga sarifka ee dhanka online-ka ah. Wuxuu ka sheekeynayaa ganacsato farqaha u galay dad isku sheegeyo in ay leeyihiin shirkado qaabilsan dhanka lacagaha oo ay ku soo biiri karaan, si faa'ideyo ay u sameeyaan. Waxaa dadka ganacsatada ah ee lacagaha laga qaaday loo sameeyay qol WhatsApp ah oo ay ku wada xiriirayaan si ay ula socdaan dhaqdhaqaaqa ganacsi, waxaana loo sheegay in lacagihii ay gashadeen shirkadaha Online-ka aanay kala bixin karin. Ganacstadan markii ay khasaareen ayay ogaadeen in shirkad loogu sheegay Infinox oo ka diiwaangashaneyd jasiiradda Bahamas, uusan wax cilaaqaad kala dhexeyn waaxda maamusha lacagaha ee UK. dadka laga qaaday lacagta ugu badan waxay ku sugnaayeen Britain. Wuxuu sannadkii 2020-kii arkay muuqaal baahay oo ku saabsan nin lacago caddaan siinaya dad uusan aqoonin. Waxaana ninkaas lagu magacaabay Gurvin Singh Dyal, oo ah ardeyd kulliyada dawada ka dhigta jaamacad ku taalla Britain. Gurvin wuxuu caan ka ahaa baraha bulshada ka hor inta aanan laga waaynin halkaas. Dad ku xirnaa boggiisa Instagram-ka ayaa sheegay in dhaqaale uu ka sameeyay ganacsiga sarifka. Wuxuu bilaabay shirkada lagu magacaabo GS3, si uu ganacsi ula sameeyo qof kasta oo firfircoon, oo daneynaya in uu ogaado qaababka ganacsiga hadda caanka noqday ee online-ka dhaqaalaha badan looga sameeyo. Nin lagu magacaabo Jonathan, ayaa barta Instagram-ka ku bartay Gurvin. Wuxuu sannadkii 2019-kii ku biiray shirkadda GS3, waxaana Jonathan lagu daray qol WhatsApp ah oo kulmisay dad maalgashato ah oo qeyb ka ah shirkaddaas. Wuxuu ganacsiga sarifka online-ka ku darsaday $1,400 doollar. Jonathan wuxuu ka war hayay halista ku aadan sarifka online-ka, balse waxaa shakiga ka bixiyay Gurvin oo u sheegay in GS3 ay maamusho waaxda maamulka lacagaha ee UK. Markii hore Jonathan wuxuu helay faa'ido badan, wax ka yar toddobaad wuxuu sarifka geliyay $24,000 oo doollar. Wuu ka macaashay ganacsigaas, xitaa wuxuu gaaray ganacsigiisa illaa $42,600 oo doollar, balse xilligii dabaaldeggii ciiddda Kirismaaska, sannadkii 2019-kii, ayay wax kasta is beddaleen. Lacagtii uu ku maalgashaday safirka Forex-ka, ayaa hoos u dhacayay maalinta maalinta ka dambeysa, isaga oo khasaare weyn kala kulmay, waxaana u soo haray $68 oo doollar. Jonathan wuxuu sheegay in farriimo marin habaabin ah oo uga imaanayay shirkadda ganacsiga ee GS3 ay ka joojiyeen in lacagihii uu sameeyay uu kala baxo shirkadda sarifka Online-ka ee 'been abuurka ahayd'. Wuxuu intaas ku daray in qofkii maamulayay ganacsiga sarifka uu u sheegay in laga saari doono shirkadda, waa haddii uu isku dayo in lacagtii uu faa'iday uu la baxo. Jonathan wuxuu ka mid yahay dad badan oo ay qabsatay sheeko noocan ah. Isaga iyo dad kale waxay galeen khasaare gaarayo $5.4 milyan oo doollar. Jonathan wuxuu dib u xusuustay dadkii ay qolka WhatsApp-ka ay ku wada jireen, kuwaas oo qeyb ka ahaa shirkaddan sarifka. ""Waa lacagtii aan meel dhiganayay, xitaa ma iska bixin karo kirada guriga hadda. Dadka qaar waxay lacago ka soo amaahdeen waaliddiintooda, haddana waxkasta way waayeen oo wey ku khasaareen"", ayuu yiri. Joanna Bailey, oo ah qareen ku takhasustay musuqa la xiriira sariifka, ayaa sheegtay in shirkadeeda ay soo gaareen in ka badan 3,000 oo cabasho oo ku saabsan eedeymo iyo fadeexad dhanka sarifka online-ka ah. Sida ay muujinayaan kiisaska loo soo gudbiyay Joanna Bailey, dadka sariifka galay waxay lumiyeen $14,000 ilaa $5,670,000 oo dollar. Waxay dadkaas u heysteen in lacagahooda ay ilaalineyso waaxda maamusho lacagaha ee UK, markii ay khasaaraha galeen ayay ogaadeen in lacagahooda ay ku dambeeyeen shirkado shisheeye oo aanan wax damaanad ah ka heysanin Britain."
business	Qabriga waxaa loo tagay in la aaso hal qof balse 25 qof ayaa la aasay	"Booliska dalka Hindiya ayaa xiray dhowr qof oo loo heysto mas'uuliyadda musiibo ka dhacday magaalada Muradnagar ee gobolka Uttar Pradesh kaddib, taasoo ay ku geeriyoodeen 25 ruux. Dadka dhintay ayaa ku sugnaa goob qabuuro ah oo ay uga qeyb galayeen aaska meydka nin lagu magacaabi jiray Jarayam, oo xanuun aan la shaacinin waxa uu yahay u geeriyooday maalintii Axadda. Ka qeyb galeyaasha ayaa dabcan u badnaa qaraabada, asxaabta iyo dadkii dariska la ahaa ninka dhintay. Isku darka dad kor u dhaafaya 100 qof ayaa ku sugnaa goobta duco dhaqameedka loogu sameynayay meydka. Markii ducada la dhammeeyay ayuu wadaadkii dhammaan dadkii isugu yimid halkaas ka socdasay in ay ku soo goobta uu meydka yaallay si ay u sameeyaan aamusnaan labo daqiiqo ah ""oo lagu qaddarinayo qofka geeriyooday"". Hase yeeshee, nasiib darro waxaa markii uu qof walba halkaas soo istaagay mar qura soo dumay saqafkii kore ee dhismaha, halkaas oo uu khasaare xoog leh ka dhashay. Murugadii geerida halka qof ayaa waji kale yeelatay. In kastoo dadka qaar ay dirqi ku baxsadeen haddana intii kale waxay u qeybsameen wax dhintay iyo wax dhaawacmay. Qaarkood waxay durbadiiba ku aasmeen burburka dhismaha. Sidaas awgeed meeshii loo tagay in hal qof lagu aaso ayaa lagu aasay 25 ruux, halka dad kalena isbitaallada lagu daweynayo. Munni Devi, oo ah xaaskii uu ka geeriyooday Jarayam waxay ku sugneyd guriga oo ay ku wehlinayeen labadeeda gabdhood iyo gabar ay soddoh u tahay. Waxay sheegtay in xilliga aysan musiibada dhicin ka hor ay moodeysay in tacsida ay gurigooda ka muuqan doont maalmo kaddibna xasuustooda ku hari doonto. ""Laakiin waxa hadda dhacay ay tahay dhacdo xanuun badan oo qoyskooda baal madow ka galisay taariikhda"". ""Waxaa nagu hareereysan buuro walwal iyo murugo ah. Afar qof ayaa ka geeriyootay qoyskeenna, afar qof oo dariska ahna way dhinteen sidoo kale. Wiilka aan soddohda u ahay wuxuu ku jiraa isbitaalka, kuwo badan oo kalena waa la mid. Dadka qaar baa madaxa ka dillaacay, qaarna gacmaha ayey ka jajabeen. Dad badan oo halkaas ku dhintayna wali xitaa lama aqoonsanin,"" ayey tidhi. Warbaahinta Hindiya ayaa soo tabisay in shilkaas mas'uuliyaddiisa loo xiray saddex ruux oo kala ah Injineerkii ka qeyb qaatay dhismaha, maamulihii xarunta aaska ka dhacayay iyo qof kale oo kormeere ahaa. Wax yar kaddib markii uu dhacay shilkaas, Wasiiru dowlaha gobolka Uttar Pradesh, Yogi Adityanath, ayaa garsooraha degmada iyo maamulka dowladda hoose ku amray in ay u tagaan qoysaska ay dadkooda halkaas ku dhinteen islamarkaana qoys kasta ku caawiyaan dhaqaale magdhow ah oo gaaraya qiyaastii $2,700 oo doolar. Hase yeeshee qoysaska tacsidu u taallo kuma aysan farxin lacagta loogu yaboohay oo ay u arkaan mid aad u yar. Maalintii Isniinta oo dhan, qoysaska qaarkood ayaa meydadka la fadhiyay waddada, iyagoo dalbanayay in tallaabo laga qaado dadkii lahaa mas'uuliyadda musiibadaas iyo in sidoo kale loo kordhiyo magdhowga."
business	Cismaan Cali Khan: Wuxuu ahaa ninkii ugu taajirsanaa dunida balse iskaalshihiisa ayuu gacantiisa ku tolan jiray	Waxaan halkan idiin kuugu soo gudineynaa sheekada Cismaan Cali Khan oo ka talin jiray maamulkii Heydarabad ee dalka Hindiya, waxaana magaaladan la aasaasay sanadkii 1591. Cismaan Cali Khan wuxuu ka hor yimid in maamulka magaaladan la raaciyo maamulkii Hindiya ee xilliggaas. Nizam Al Mulk (Asif Shah) oo ahaa ku xigeenkii boqorka Hindiya oo hoostagi jiray nidaamkii Mughals sanadihii 1713 ilaa 1721 ee Hindiya ayaa magaaladan kaga dhawaaqay maamul madaxbanaan, sida ay ku warrantay barta Encyclopedia Britannica. Guumeystayaashii ingiriiska iyo Faransiiska ayaa bilaabay inay maamulka kala wareegaan kadib markii uu geeriyooday Asif Shah sanadkii 1748. Waxaana sanadkii 1768 lagu heshiiyay in Ingiriiska uu maamulo Heydarabad, waxaana halkan ku sugnaa ciidamadii Ingiriiska tan iyo 1778. Cismaan Cali Khan wuxuu ahaa ninka ugu taajirsan adduunka isla markaana caan ah. Barta Encyclopedia Britannica waxay ku warrantay in Cismaan Cali Khan uu bishii April sanadkii 1886 ku dhashay magaalada Heydarabad. Wuxuu ku dhintay Heydarabad 24 bishii Febraayo 1967. Wuxuu hoggaamin jiray maamulkii Heydarabad ee bartamaha koonfureed ee Hindiya intii u dhexeysay 1911 ilaa 1948, markii dambe wuxuu noqday madaxweyne. Cismaan Cali Khan wuxuu ahaa ninka ugu taajirsan adduunka, wuxuu maamul jiray dhul baaxaddiisa ay la dhan tahay Talyaaniga. Kadib markii uu dhammeeyay waxbarashadiisa, wuxuu aabihiis ka dhaxlay maamulka 29, bishii August sanadkii 1911. Wuxuu sare u qaaday dhaqaalaha magaalada Heydarabad intii maamulka hayay, wuxuu u horseeday maamulka in uu sameysto lacago u gaar ah iyo waddo weyn oo tareenka maro. Sanadkii 1918 wuxuu maalgeliyay in Jaamacaddii Cusmaaniyiinta laga hirgeliyo Hyderabad. Wuxuu dhaqaale ku bixiyay horumarinta nolosha dadka Hinduuga ahaa ee ku noolaa maamulkiisa. Sanadkii 1937, jariiradda kasoo baxda Mareykanka ee Time Magazine ayaa warbixin ay ka qortay ninkan ku sheegtay in uu yahay ninka ugu taajirsan adduunka. Ninkan waxaa laga soo tebiyay dhacdooyin dhowr ah, sida uu kaalmeyn jiray dadka saboolka ah iyo shaqaaleysiinta 38 qof oo nadiifin jiray qasriga boqortooyada. Dhinaca kale, wuxuu gacantiisa ku tolan jiray iskaalshihiisa ama sigsaantiisa marka uu ka dillaaco. Wuxuu muddo bil ah xiran jiray hal labis ah isaga oo aanan iska baddalin , xitaa wuxuu sigaarka ka qaadan jiray dadka usoo martiya. Sideed qof oo ka taajirsan kalabar dadka dunida Siduu ninkan labo goor taajir iyo faqiir ku noqday? Sababta uu taajir u sii noqonayo ninka dunida ugu qanisan Waxaa sanadihii 1940s dhaqaalihiisa lagu qiyaasay 100 malyan oo lacagta giniga ah gaar ahaan dahabkii uu heystay halka maartii uu heystay lagu qiyaasay qiimaheeda 400 milyan oo lacagta giniga ah. Sanadkii 2018 booliska Hyderabad ee dalka Hindiya ayaa bilaabay inay baaritaan ku sameeyaan sanduuq uu dahab ka buuxay oo la xaday kaas uu lahaa Cismaan Cali Khan. Cismaan Cali Khan wuxuu u ololeynayay in Heydarabada ay ka go'do Hindiya inteeda kale, xitaa wuxuu codsi u gudbiyay Qaramada Midoobey. Wuxuu ka hor yimid go'aankii Hindiya ay ku dooneysay in maamulkiisa uu kusoo biiro Hindiya, balse bishii September 1948 ayaa lagu khasbay in uu isku soo dhiibo ciidamadii Hindiya. Waxaana loo magacaabay madaxweynihii Hyderabad, oo kamid noqotay gobollada Hindiya sanadkii 1950.
entertainment	Atooreyaashii dhintay iyagoo jilaya filimadoodii ugu dambeeyay	Jilayaal isugu jira rag iyo dumar oo ka tirsanaa shirkadda filimada Hindiga ee Bollywood-ka ayaa geeriyooday iyagoo bartanka uga jira shaqada filimo ay soo wadeen ama aan wali lasii deynin filimadii ugu dambeeyay ee ay soo jileen. Marka ay atooreyaasha ama atariishooyinka dhintaan, taageerayaashooda ayaa aad ula murugooda geeridooda. Laakiin dhammaanteen waxaan mar walba xasuusnaannaa jilayaasha bandhigyada wanaagsan sameyn jiray, horayna aan uga heli jirnay habka ay noo madadaaliyaan. Hase yeeshee mararka qaar waxaa dhacda in jilayaasha qaarkood aysan nasiib u yeelanin inay goob joog ka noqdaan natiijada ka soo baxeysa shaqadii ugu dambeysay ee ay qabteen. Qormadan waxaan kusoo qaadaneynaa liiska jilayaashaii geeriyooday iyagoo aan daawanin filimadoodii ugu dmabeeyay. Sushant Singh Rajput wuxuu geeriyooday 14-kii bishii June ee sannadkan 2020-ka. Jilaagan, oo ka mid ahaa atooreyaasha ugu caansan ee sannadihii dambe soo baxay, ayaa isdilay. Soo saareyaasha filimkiisii ugu dambeeyay, ee lagu magacaaby Dil Bechara, ayaa go'aansaday inay kasoo soo daayaan shirkadda OTT. Filimkan, oo si weyn loo sugayo ayaa 24-ka bishan July la shaacin doonaa, qof walbana waxaa xilligaas u suurtageleysa inuu daawado. Balse Sushant dabcan nasiib uma uusan yeelanin inuu ku raaxeysto bandhiggiisii ugu dambeeyay. Rishi Kapoor wuxuu geeriyooday 30-kii bishii April ee sanadkan. Dhimashadiisa waxay timid wax yar ka hor inta aan dunida badabkeed la galinin xayiraadda looga hortagayo cudurka safmarka ah ee Covid-19. Jilaagan wuxuu xilliga uu dhimanayay jilayay filim lagu magacaabo Sharmaji Namkeen, kaasoo ay la sameyneysay atariishada caanka ah ee la yiraahdo  Juhi Chawla. Wax yar ayaa uga dhimanaa dhammeystirka duubitaanka, laakiin soo saareyaasha ayaa go'aansaday inay filimka gabagabeeyaan Rishi la'aantiis, ayna sii daayaan. Waxay sidoo kale go'aansadeen inay filimkaas ka daaraan tiyaatarradooda, si ay atooraha rugcaddaaga ah ugu maamuusaan. Juhi Chawla ayaa dabayaaqadii sanadkii lasoo dhaafay barteeda twittwrka soo dhigtay sawirro iyo qoraal ay ugu duceyneyso inuu filimkaas guuleysto. Rishi Kapoor wuxuu shaleemooyinka filimada lagu daawado qabsaday sanadkii 1973-kii, markaasoo uu doorkiisii ugu horreeyay oo hoggaamin ah uu ka qaatay filim ka hadlayay qiso jacayl oo dhalinyaro dhex martay. Laakiin markii ugu horreysay Rishi Kapoor wuxuu jilista filimada kasoo muuqday isagoo carruur ah sanadkii 1970-kii, wuxuuna ka qeyb qaatay filimkii uu aabihiis Raj Kapoor jilayay ee Mera Naam Joker. Qaar ka mid ah filimadiisii sida weyn loo daawaday waxay soo baxeey 1980-meyadii iyo 1990-meeyadii - waxaana ka mid ahaa  Khel Khel Mein, Karz iyo Chandni - oo aad u gadmay. Kapoor wuxuu filim laga dabadhacay oo jacayl ahaa la sameeyay atariishada lagu magacaabo Neetu Singh. Lamaahanan ayaa jacaylkooda aan ku ekeynin jilitaan kaliya, waxayna is guursadeen sanadkii 1980-kii. Wiilkooda Ranbir Kapoor, wuxuu hadda ka mid yahay jilayaasha ugu caansan shirkadda Bollywood-ka, taageerada weynna heysta. 29-kii bishii April ee sanadkan 2020-ka ayuu Irrfan Khan u geeriyooday nooc dhif ah oo ka mid ah cudurka kansarka, isagoo 53 jir ahaa. Jilaagan waxaa dunida oo dhan laga bartay markii uu kasoo muuqday, xirfad cajiib ahna kusoo bandhigay filimkii lagu magacaabay Slumdog Millionaire. Khan wuxuu caan ku ahaa jilliinkiisa aan caadiga ahayn iyo fahamka, iyadoo dad badan ay u garanayaan mid ka mid ah jilaayada ugu xirfadda fiicnaa Hindiya. Inkastoo uu filimo badan soo jilay, dad badan waxay u maleeyaan in filimkiisii ugu dambeeyay uu ahaa Angrezi Medium. Laakiin waxaa jira filim kale oo atoorahan uu soo jilay, balse aan wali lasii deynin. Filimkaas waxaa lagu magacaabaa Apno Se Bewafai, wuxuuna duubay ka hor inta aysan xaaladdiisa caafimaad aad uga sii darin. Balse xayiraadda coronavirus awgeed dib ayaa loo dhigay daawashadiisa. Sridevi, oo ka mid ahayd atariishooyinka jilitaanka looga daydo ee Hindiya waxay magaalada Dubai ku geeriyootay 24-kii bishii April ee sanadkii 2018-kii, xilligaas oo ay da'deeda ahayd 54 sano. Filimkii ugu dambeeyay ee ay atariishada hoggaanka ah ka ahayd waxaa lagu magacaabaa MOM, wuxuuna soo baxay sanadkii 2017-kii. Laakiin markii ay geeriyootay kaddib, waxaa shaleemooyinka kasoo muuqday filim kale oo ay qeybo ka jishay, oo lagu magacaabo Zero. Inkastoo Zero uusan noqonin filin guul weyn soo hoyiyay, haddana taageerayaasha Sridevi ayaa aad ugu farxay inay kasoo muuqatay. Sridevi Kapoor, oo ahayd rug caddaa dhinaca jilitaanka ah, ayaa iyada oo jirta da'da 4 sano waxa ay ka qeyb gashay aflaantii filimaanta ku baxa luuqadaha kala ah Tamil, Telugu, Malayalam iyo Kannada. Om Puri wuxuu geeriyooday bishii January ee sanadkii 2017-kii. Kaddib markii uu dhintay waxaa soo baxay ilaa 6 filim oo uu ka qeyb qaatay. Waxaa filimadaas ka mid ahaa Tubelight, oo uu hoggaaminayay Salman Khan. Markii ugu dambeysay ee aan jilaagan shaashadaha ku aragno wuxuu kasoo muuqday filimkii Gul Makai, oo uu door yar ku lahaa. Om Puri, oo wadne xanuun u geeriyooday, waxaa filimadiisii loogu jeclaa ka mid ah: Ardh Satya, Sadgati, Paar iyo the satirical Jaane Bhi Do Yaaro. Shammi Kapoor wuxuu 14-kii bishii August ee sanadkii 2011-kii u geeriyooday kalli xanuun. Kapoor waxaa si weyn loogu yaqaannay habkii cajiibka ahaa ee uu bandhigyadiisa u sameyn jiray iyo qoob ka ciyaarkiisii. Atoorahan rugcaddaaga ah wuxuu dhintay isagoo 79 jir ah, base xilligii uu dhalinyarada ahaa ayuu heer wanaagsan soo gaarsiiyay filimada Bollywood-ka. Filimkiisii ugu dambeeyay wuxuu ahaa Rockstar, oo la sii daayay bishii November ee sanadkii 2011-kii, markaasoo ahayd dhimashadiisii kaddib. Atooraha da'da yar ee Ranbir Kapoor ayaa kala qeyb qaatay filimkaas, dad badanna waxay aad ugu faraxsanaayeen inuu yeeshay nasiibka uu filim kula jilay nin magac weyn ku lahaa bollywood-ka muddo tobannaan sano ah.
entertainment	Fannaanka Maxamed BK oo Bristol ku nooleynaya dhaqanka Soomaalida	"Fannaan Soomaali ah, oo caalamka si weyn looga yaqaanno ayaa muusiga u adeegsanaya inuu dhalinyarada Soomaalida ah ee qurbaha jooga ku xiro dhaqankooda astaanta ah. Maxamed BK, oo ay ujeeddadiisu tahay inuu Soomaalida ku nool magaalada Bristol ee dalka UK ku nooleeyo dhaxalkooda, ayaa la xaqiijiyay inuu ka qeyb gali doono munaasabadda isbuuca dabaaldagga dhaqanka Soomaalia ee sanadka 2020-ka. Waxaa fannaankan lagu qeexay inuu yahay ""kan kaliya ee sida tooska ah ula hadla dhalinyarada, arrintaasoo noqotay astaan isaga u gaar ah"". Munaasabadda sannadlaha ah ayaa waxyaabaha lagu soo bandhigi doono waxaa ka mid ah muusigga, buugaag iyo dhacdooyin taariikhi ah. Maxamed BK, oo magaalada Bristol gaaray 16-kii bishan November ayaa waxaa soo dhaweeyay dad ay tiradoodu gaareyso in ka badan 300 oo ruux. Heesihiisa caanka ah waxa ay soo jiiteen malaayiin qof oo daawaday. Wakiilkii hore ee Somaliland u qaabilsaneyd UK, Ayaan Maxamuud ayaa sheegtay in BK uu hadda qeyb weyn ka qaadan doono munaasabadda sannadlaha ah. ""Dhalinyarada aan ku hadlin Afsoomaaliga waxay dhammaantood heesihiisa u xafideen eray eray, arrintaasna waa mid aysan waligood horay fannaaniinta kale u sameynin"", ayey tiri. Wuxuu BK waddankaas booqasho ku tagay marar badan, isagoo doonayay ""inuu soo nooleeyo dhaqanka iyo hiddaha Soomaalida"". Susan Cilmi, oo 25 jir ah, waxay sannado badan taageero u ahayd Maxamed BK. Waxay tiri: ""Dhaqanka Soomaalida, dad badan ayaa dareenkooda ku cabiray heeso iyo gabayo, arrintaasina waxay soo jirtay qarniyo badan. ""Ninkan wuxuu dib usoo celinayaa doorkii ay dhalinyarada, wuxuuna fidinayaa dhaqankeenna dhaxalka ah. ""Waxay ila tahay in Soomaalida qurbajoogta ah ay yihiin dadka looga baahan yahay inay ku xirnaadaan dhaqankooda"". Maxamed BK wuxuu sidoo kale dhalinyarada ku nool UK ku dhiirrigaliyaa inay ku dadaalaan waxbarashada, maadaama taasi ay tahay waxa waalidiintooda ku kallifay inay usoo qaxaan qurbaha. Amiira Xassan, oo 45 jir ah, kana mid ah dadka jecel munaasabaddan ayaa tiri: ""Waa wax aad u weyn oo ay helayaan carruurteenna, si ay qeyb uga noqdaan taariikhda dhaqankooda. Muhiim ayey noo tahay annaga, sababtoo ah wax badan ayey baranayaan carruurteenna. ""Labaatan sano ka hor, arrin noocan ah kuma aannaan heysanin UK gudaheeda, carruurteennuna wax cilmi ah kama aysan heysanin dhaqankooda"". Maxamed BK wuxuu Bristol dib ugu laaban doonaa bisha October ee sanadka 2020-ka, si uu bandhig uga sameeyo munaasabadda isbuuca dhaqanka."
entertainment	Suniel Shetty oo sheegay inuu ka warqabo ninka gabadhiisa lagu xamanayo	"Jilaaga caanka ah ee reer Hindiya, Suniel Shetty, oo ay Soomaalidu u taqaanno ""Balwaan"", ayaa markii ugu horreysay ka hadlay fikirka uu ka qabo nin maalmahan lagu xanto gabadhiisa Athiya Shetty. KL Rahul, oo ah ciyaaryahan dheela kubadda cricket-ka iyo Athiya Shetty ayaa mar qura hadalheynta qabsaday ka dib markii ay dib uga soo laabtay dabaaldaggii sanadka cusub ee ay ku tageen waddanka Thailand. Hase yeeshee, Suniel Shetty ayaa hadda yareeyay holaca xanta ku saabsan xiriirka jacayl ee gabadhiisa, wuxuuna xaqiijiyay inuu ka warqabo arrintaas. Wareysi uu jilaagan magaca weyn ku leh Hindiya siiyay warbaahinta Times Of India ayuu ku sheegay inuu aad u jecel yahay lamaaneyaasha carruurtiisa, mar walbana uu soo dhaweynayo. Halka la sheegayay in Athiya ay la kulanto Rahul, sidoo kale Suniel wiilkiisa oo lagu magacaabo Ahan Shetty wuxuu muddo dheer xiriir la leeyahay Tania Shroff, oo ah gabar uu dhalay atoore kale oo caan ah. ""Aniga iyo xaaskeyga waan jecelnahay carruurteenna iyo carruurta kale ee ay shukaansadaanba. Runtii aad baan u jecelnahay, waxayna ila tahay inaan xitaa kasii jeclahay xirfaddeyda shaqo. In nolosha lagu faraxsanaado waa arrin muhiim ah maanta, waxayna ila tahay in arrintaas ay tahay mid si guud uga maqan bulshada. Kulligeen waannu faraxsan nahay, si farxad leh ayaana kusoo kornay"", ayuu yiri. Atoorahan 58 jirka ah ayaa sheegay in hadda ay dunidu isbaddashay, loona baahan yahay in walaidiintu aysan jacaylkooda ku ekeynin carruurtooda kaliya, balse ay sidoo kale la jeclaadaan carruurta kale ee ay isjecel yihiin. ""Waan jeclahay Ahan saaxiibtiis, waxaana sidoo kale u jeclahay qofka ay la socoto Athiya. Wax dhibaato ah kuma qabo arrintaas, xaaskeyga Mana iyaduna wax dhibaato ah kuma qabto arrintaas, iyaguna way faraxsan yihiin... waan ku faraxsanahay inay carruurta kasoo jeedaan qoysas barakeysan oo aad u wanaagsan, waana isu wada qalannaa"", ayuu yiri Mr Shetty. Dhawaan ayuu Rahul indhaha warbaahinta iyo dadweynaha kasbaday ka dib markii uu shaaciyay sawir ay kula jirto Athiya, kaasoo uu soo dhigay bartiisa Instagram-ka. Wuxuu sawirka kusoo qoray: ""Hello, devi prasad....?"" oo ah hadal laga soo qaatay filim soo baxay sanadkii 2000. Filimkaas waxaa atooreyaashii jilayay ka mid ah Suniel Shetty, Akshay Kumar, Paresh Rawal iyo Tabu. Suniel iyo wiilkiisa Ahan ayaa sawirkaas ku qoray falcelin qosol ah. Waxaa kale oo ka hadlay Arjun Kapoor, Hardik Pandya iyo jilayaal kale."
entertainment	Miskan Khan: Gabadhii ku qeylineysay 'Allahu Akbar' oo sheegtay sabab layaab leh	"Hadal heyn ayaa dhawaan ka dhalatay muuqaal laga arkayay gabadh dhallinyaro ah oo ku dhawaaqeysa erayada ""Allahu Akbar"" xilli ay ku soo xoomeen rag ku dhow konton oo ka hor istaagayay inay iyadoo Xijaab xiran aaddo iskuulkeeda. Gabadhan oo lagu magacaabo Miskan Khan, oo 19 jir ah ayaa ka hadashay sababta ku kalliftay inay erayadaas adeegsato. ""Waxaan ku qeyliyay Allahu Akbar sababtoo ah waan cabsaday. Marka aan baqayo, waxaan isticmaalaa magaca Alle,"" ayay tidhi. Miskan Khan, oo ah ardayad kasoo jeedda gobolka Karnataka ee dalka Hindiya ayaa soo jiidatay indhaha caalamka. Labadii maalmood ee lasoo dhaafay, waxaa caalamka qabsaday muuqaal laga soo duubay Miskan oo iyadoo mooto yar ku galeysa dhismaha Jaamacaddeeda ay ka hor imaadeen rag badan oo isbahaystay, kuwaasoo iyagoo qeylinaya eryaday gabadha. Markii ay ragga badan ku qeyliyeen hal ku dhigyo ka dhan ah xijaabkeeda, ayay mar qura dib ugu jeedsatay, iyadoo hal gacan kor u qaadeysa ayayna ku dhawaaqday ""Allahu Akbar"", oo ay dhowr jeer ku celcelisay. BBC-da oo hadda wareysi la yeelatay Miskan Khan ayaa weydiisay su'aalo ku saabsan muuqaalkaas iyo wixii dhacay maalintaas. ""Waxba ma aanan ogeyn, Jaamacadda ayaan ugu socday si caadi ah,"" ayay tidhi Miskan. ""Dad koox badan ka kooban oo bannaanka ka yimid ayaa is hor istaagay, waxayna ii sheegeen inaanan gali karin Jaamacadda anigoo xiran Xijaab. ""Waxay igu dhaheen, 'haddii aad rabto inaad gadho gudaha Jaamacadda, iska siib xijaabka iyo shukada kaddibna gal. Haddii aad rabto inaad dharkan xirnaatidna, gurigaaga iska aad'"". ""Dhag jalaq uma aanan siinin. Gudaha ayaan soo aaday. waxaan moodayay inaan si aamusnaan ah kusoo gali doono balse waxaa socotay qaylo iyo dhawaaqa hal ku dhigyo. Waxay nimanka tirada badan ku dhawaaqayeen hal ku dhigyo ay ka mid tahay ""Bixi Xijaabka"". ""Waxaan u maleynayay inaan fasalkeyga aadi karo balse wiilashii oo dhan way isoo daba socdeen iyagoo u muuqday inay i weerarayaan. Waxay ahaayeen qiyaastii 30 ilaa 40 qof. Aniga waxaan ahaa kaligey, wax bani'aadannimo ah ma aysan lahayn. Xageyga ayay soo aadeen waxayna billaabeen inay soo ordaan, iyagoo watay maro jaalle ah. ""Horteyda ayay imaadeen, maryihii ayay warfiyeen iyagoo igu dhahaya, 'Ka tag meesha', 'Bixi Xijaabka'."" Miskan ayaa sheegtay in aysan horay wax dhib ah ugala kulmin xijaabka iyo dharka asturnaanta ah ee muujinaya calaamada Muslimiinta. ""Markii ugu horreysay ee aan billaabayay waxbarashada kuleejka ee ka horreysa Jaamacadda, waxaan billaabay inaan Xijaab xirto. Wax dhib ah kuma aanan arki kuleejka. Xaaladdu waxay ahayd sidii hore. Fasalka waxaan aadi jiray anigoo Xijaab xiran. Marka aan fasalka ku jiro cabaayad weyn ma xirto, xijaabka kaliya ayaa xirtaa, si aan timaha u qariyo."" Miskan Khan waxa ay shegetay in raggii ku mudaharaaday ay intooda badan ahaayeen kuwo aan dhiganin Jaamacaddeeda, balse qaar yar ay ahaayeen ardayda."
entertainment	Atoore caan ah oo isagoo filim duubaya qori rasaas ku jirtana heysta hilmaamay inuu wax jilayay	"Qoyska atooraha caanka ah ee Hollywood-ka, Bruce Willis ayaa isbuucan sheegay in uu la xanuunsan yahay cudurka hilmaamka xad-dhaafka ah sababa ee loo yaqaanno “dementia”. Warbaahinta caalamiga ah ah qaarkeed ayaa tebiyay in Bruce oo ku xaan baxay filimada dagaalka uu hadda ka hor lasoo gudboonaaday xanuun isagoo duubaya filimka Hard Kill. Waxa uu markaas si amar la’aan ah rasaas uga riday qori uu gacanta ku hayay isagoo aan garaneyn sababta. Wargeyska LA Times ayaa shaaciyay in jilaaga uu ficilkaas sameeyay 2020-kii. Agaasimeyaasha filimka ayaa ku khasbanaaday in ay yareeyaan doorka uu filimka ku lahaa Bruce Willis maadaama uu la xanuunsanayay cudurka aphasia oo sababa in qofka u uku dhaco jah wareer dhinaca fahamka luuqadda ah, sida uu qoray wargeyska Daily Mail. Wargeyskan ayaa intaas ku daray in hal sano ka dib, 2021-kii uu jilaagan mar kale la kulmay xaalad caafimaad darro oo dhinaca hilmaamka ah, isagoo jilayay filimka White Elephant. Mar qura ayuu saaxiibbadii filimka la sameynayay weydiiyay waxa ay ku howlanaayeen, isagoo gebi ahaanba hilmaamay in uu filim duubayay. 67 jirkan ayaa markii dambe ku khasbanaaday in uu joojiyo jilista filimada, waxaana lala tacaalayay xaaladdiisa caafimaad. Cudurka ku dhacay atoorahan waxaa afka qalaad lagu dhahaa ""Frontotemporal dementia (FTD)"". Waxaa xanuunkan sababa hoos u dhac ku imaada shaqada neerfayaasha maskaxda oo aad isu dhima. Marka uu xoogeysto cudurkan waxa uu horseedaa in qofka u uku dhaco isbaddal saameeya shakhsiyaddiisa, dabeecadihiisa iyo luuqadda. Waa cudur qeyrul-caadi ah oo inta badan ku dhaca dadka da’doodu u dhaxeyso 45 ilaa 65 sano. Waxa uu u badan yahay dadka ay da’doodu ka sarreyso 65. Qiyaas la sameeyay ayaa muujisay in dad tiradoodu u dhaxeyso 50,000 ilaa 60,000 oo ku nool Mareykanka ay qabaan xanuunkan. Ma jiraan dawooyin ama habab lagu yareyn karo saameynta uu cudurkan ku yeelanayo qofka u uku dhaco, inkastoo la daweyn karo calaamadihiisa qaarkood. War saxaafadeed ay qoyska jilaaga soo saareen dhawaan ayey ku dhaheen: ""Maanta daawo ma laha cudurkan, arrintaasoo aan rajeyneyno in ay isbeddesho sannadaha soo socda"". Willis ayaa noqday atoore magaciisa guri walba laga hadal hayay sannadihii 1980-meeyadii ilaa 1990meeyadii, isagoo abaalmarinno badan ku muteystay filimada uu soo jilayay oo u badnaa kuwa dagaalka. Aflaanta sida weyn loogu yaqaanno eel aga daba dhacay waxaa ka mid ah musalsalka Die Hard iyo filimada The Sixth Sense, Armageddon iyo Pulp Fiction."
health	W﻿axyaabo sir ah oo laga yaabo in aadan ka ogayn dhiiggaaga	Daqiiqad walba, unug kasta oo dhiigga cas ah waxaa uu ku soo wareegtaa madaxa ilaa faraha jirkeenna, wuxuuna dhammaystiraa habka wareegga dhiigga ee jirka. Jirkeenna waxaa uu il-biriqsi kasta soo saaraa labo milyan oo unugyada cas cas ah. Waxay beddelaan unugyadii dhiigga cas ee horay jirka ugu baaba’ay. Mid ka mid ah warbixinnada ay BBC-da u soo gudbiyeen Hannah Frey oo ku takhasustay xisaabta iyo Adam Rutherford oo ku xeeldheer arrimaha hiddaha, ayaa waxaa ay ku ogaadeen 6 sir oo ku duugan dhiigga. Unugyada dhiigga cas waa unugyada ugu badan ee uu jirkeennu leeyahay. Waxay ku badan yihiin jirka ragga, halka ay ku yar yihiin kan haweenka. Waxa uu sidoo kale leeyahay unugyo kale, balse ma badna. Dhammaan unugyada jirka, boqolkiiba 90 waxay ku jiraan dhiiggaaga. Waxay jirka ku wareegtaan 1,50,000 oo jeer. Waxay ku socdaan xawaare dhan 2 kiiloo mitir saacaddiiba, iyagoo mara wadnaha iyo xididdada. Jirkeennu ma soo saaro unugyo cas cas oo daciif ah, maaddaama ay jirto maaddo ka caawiso samaynta unugyada dhiigga. Waxay soo saartaa kiimiko la yiraahdo Bilirubin, taas oo gaarta ilaa dheefshiidka. Keliya noocyada dhiigga ee la yaqaan ayaa kala ah, A, B, AB and O, balse waxaa jira noocyo kale oo uu dhiiggu ka kooban yahay. “Waxaa jira in ka badan 30 nooc oo dhiig ah,” ayuu yiri Barafasoor Robert Flahr  oo wax ka dhiga jaamacadda Sydney, ee Australia. Maaddaama nooca dhiggaagu yahay uu A iyo B, jirkaagu wuu oggolaanayaa in lagu shubo nooca A iyo B. Hay'adda Caafimaadka Adduunka ee WHO waxay sheegtay in inta badan dadku  ay ku deeqi karaan dhiiggooda haddii ay caafimaad qabaan. Hase yeeshee, waxaa sidoo kale jira dad cabsi iyo walwal ka qaba dhiig-bixinta.
health	Cunto maku dhedhemisay dhegaha?	"Sida aan u jecel nahay calaalinta raashinka, sida baradhada la dubay, buskudka iyo raashinka kale ee quraac ahaanta loo cuno waxay si qota dheer ula xiriirtaa shanqarta aan maqleyno marka aan ruugeyno, sida uu sheegay Charles Spence, oo ah seynisyahan ka tirsan jaamacadda Oxford. Shanqartu waa ""dookh la illoobay"". Mr Spence, oo khabiir ku ah dhinaca cilmi nafsiga wuxuu ku adkeysanayaa in ku istareexidda raashinka aysan ku ekeyn oo kaliya afka, sanka iyo indhaha - balse sidoo kale dhagaha xitaa ay qeyb ka yihiin. Mar walba wuxuu ku raaxeystaa raashinka marka uu ruugayo shanqara, sida baradhada la qallajiyay markii la bisleeyay kaddib. Muddo ku dhow 20 sano ayuu baaritaan ku hayay sida ay maskaxdeenna ula shaqeyso shanqarta iyo dareenka jirka, gaar ahaan marka aan wax cuneyno. ""Burburinta raashinka, codka sameysma marka ilkaha lagu ruugayo, shanqarta qaaddada iyo saxanka ama xitaa muusiga aan dhageysanno marka aan wax cuneyno, dhammaan shanqarahaasoo dhan waa khibradda aan sida joogtada ah ula kulanno,"" ayuu ku yidhi BBC-da. ""Qaarood ayaa kuwa kale ka xiiso badan,"" ayuu sii raaciyay hadalkiisa. Spence wuxuu daraasaddiisa ku saabsan dhinaca raashinka ka qoray buug laga heli karo sheybaarka jaamacadda Oxford. Wuxuu wadashaqeyn la sameeyay dad caan ku ah aqoonta ku saabsan raashin karinta, oo ay ka mid yihiin Ferrán Adriá oo u dhashay dalka Spain iyo Heston Blumenthal oo ku sugan UK. Ujeeddadiisu waxay ahayd inuu kordhiyo khibraddiisa ku aaddan cilmi-baaristaas. Seynisyahankan wuxuu aaminsan yahay in cunista raashinka ay ka adag tahay sida aan moodeyno, gaar ahaan marka laga hadlayo raashinka shanqarta sameeya. Fikirkaasna kaligiis kuma koobna. ""Waxaa jira waxyaabo ku farxad galinaya marka aan raashinka cuneyso: carafta, dhadhanka, eegista iyo codka,"" ayey tidhi Amanda Miles- oo ah khabiir ku takhasustay raashinka. ""Wax ka fiicanna ma jiro raashin shanqar sameynaya marka aad ilkaha saarto."" Waxaa jira cuntooyin badan oo shanqar sameeya marka la cunayo, waxaana ka mid ah kuwa lasoo warshadeeyo ee laga sameeyo baradhada iyo buskudka iyo waliba kuwa dabiiciga ah ee uu ka mid yahay lawska. Dadka qaar waxay sheegaan in cuntooyinka caafimaad darrada laga qaado ay inta badan yihiin kuwo qallalan. Charles Spence wuxuu sameeyay tijaabooyin badan oo uu ku baarayay noocyada raashinka ay dadka ugu jecel yihiin. ""Sababta aan u jecel nahay cuntooyinka qallan ee shanqara marka la ruugayo wali lama oga,"" ayuu yiri. Intaas waxaa sii dheer in cuntooyinka qallalan ee ruugista ku shanqara, sida buskudka shaaha lagu cabo ay keenaan baruur uu qofka ku cayilayo. Spence wuxuu yiri: ""Maskaxdeennu way jeceshahay raashinka jirka sida dhakhsada ah usoo galiya tamarta iyo baruurta - xaqiiqdii, ugu yaraan 60% ka mid ah maskaxda lafteeda ayaaba ka kooban baruur."" ""Taas waxay sharraxaad ka bixin kartaa sababta aan mar walba u doorbidno cuntooyinka qallalan ee shanqara,"" ayuu yiri. Balse Amanda Miles-Ricketts oo sameysa la talinta ku saabsan cilmiga raashinka way walwalsan tahay. ""Raashinka caafimaad darrada laga qaado iyo kuwa lala qabsado ee mar walba aan laga maarmi karin waxay u badan yihiin cuntooyinka qallalan,"" ayey tiri."
health	'Sababta aan u isticmaalay dawooyinka la isku cadeeyo'	"""Waxaan sameyn jiray markaan musqusha qubeyska galo aad baan isku dhaqi jiray si aan madowga jirkayga u bixiyo."" Karishma Leckraz waxa ay iney isticmaasho dawada la isku cadeeyo bilowday iyadoo 13 sano jir kadib markii loo sheegay iney aad u qurux-badnaan lahayd haddii ay dawadaasi isticmaasho. ""Waxaa la ii sheegay inaan leeyahay jir aad qurux badan balse ay ceeb-tahay inaan aad u madoobahay"", ayay Karishma u sheegtay Radio 1 Newsbeat"". Waalidiinteedaa ayaa u soo bandhigay dawooyinka la isku cadeeyo oo waxa ay doonayeen iney noqoto qof midab furan. ""Dhaqan-keena ayay ka mid noqtay  in haddii aad tahay qof midab furan, aad qurux badan tahay,"" ayay tiri Kirishma. Kirishma waxay ka hadleysaa Konfurta aasiya, halkaas oo qofka midabkiisu dhalaalaya loo yaqaano qof dadka kale ka sarreeya. Sida  Karishma, ayaa Sabrina Manku qoyskeeda u sheegeen iney aad u madow yahay. Markii aan yaraa, waxaa nagula dhihi jiray, qoraxda muddo badan ha joogina si aanan u madoobaanin darteed"" Sabriina 10 sano jir ayay ahayd markii ugu horreysay ee loo sheegay iney isticmaasho kareemyada la isku nuuriyo, waxayna istcimaaleysay muddo sideed sannadood ah. Dadka gabdhaha ku dhiira geliya iney isticmaalaan dawada la iksu cadeeyo, ma ahan oo kaliya dadka qoyskooda ka tirasan. Anusha, oo aan dooneyn iney sheegto magaceeda oo saddexan ayaa sheegysa in midabkeeda ay khalad ka fahanto waxay bilaabatay xilliyadii iskuulka. ""Waxaan bilaabay inaan isbar-bardhig ku sameeyo sida aan u ekahay iyo dadka kale ee uu midabkooda furan yahay."" Hablaha inta badan waa lagu takooraa midabkooda oo Kirishma xitaa markii ay yarayd waxay diidi jirta iney sawir la gasho gabdha saaxibaded ah sababo la xiriira midabkeeda oo madow. 'Waxaan sameeyey waxa ay dadka caanka ah sameeyan' Sabrina ayaa sheegtay in Aflaanta Bollywood ay ku dhiiragelisay in ay qaadato go'aankan ay maqaarkeda ku badelayso. ""Waxaan ku dayan jiray dadka caanka ah waana ku taxanaa si aan u sameeyo waxwalba oo ay sameeyaan"" Jilayaasha Aflaanta Bollywood ayaa marar badan lagu dhaleecayay xayeysiinta daawooyinka la isku cadeeyo. ""Waxay ku dareensiinaysaa inaad leedahay maqaar madow xayeysiintana waxay ku dhahaysaa dawooyinkan isbadel ayey kuugu keenayaan."" ""Waxaan ogaaday in filimada ay badanaa tixgeliyaan dadka maqaarkooda uu cadyahay. Aniga waxaan rabaa inaan u ekaado dadka aan telefishinka ka arko"" Ayey Sabrina ku dartay. Karishma iyo Sabrina hadda ma isticmaalan dawooyinkan maxaa yeelay waxay arkeen saamaynta ay maqaarkooda ku yeelatay balse sheekada Anusha wey ka duwantahay. ""Maahan qof walba oo isticmaalo dawooyinkan inay gabi ahaanba badelaayan maqaarkooda, aniga ahaan jirka Ayaan ku nuuriya marka uu mugdi iga noqdo"" Anusha waxay hadda wajiga marsataa waxyaabo wajigeeda nuurinaya ama qurxinayo. Balse waxay qiratay haddii aysan bilaabi lahayn dawooyinkan iyada oo yar in aanay hadda isticmaali lahayn. Anusha waxay sheegtay inay si joogta ah isaga baarto waxyaabaha ay iibsanayso si ay u ogaato inuu maqaarkeeda u wanaagsanyahay iyo in kale. Kirishma waxay sheegeysaa in sheekooyinka midabka iyo isticmaalka dawooyinka la isku cadeeyso ay sannaddadii dambe isbadleen oo haatan dadku sidii hore ahayn."
health	Daraasad Cusub: Dadka cuna kalluunka oo war naxdin leh loo hayo	"Daraasad cusub ayaa lagu soo bandhigay xog sharraxaysa xiriirka ka dhaxeeya cunista kalluunka iyo cudurka dilaaga ah ee kansarka. Hay'adda caafimaadka Qaranka ee UK, oo magaceeda loo soo gaabiyo NHS, ayaa ku talisay in isbuucii ilaa labo jeer la cuno kalluunka oo lagu dheelli tiray raashinka kale, gaar ahaan kalluunka saliidda leh oo qiyaastiisu ay la egtahay ilaa 140g (4.9oz). Hase yeeshee, cilmi baareyaal Mareykan ah ayaa ka digay in isbuucii labo jeer la cuno kalluun, iyagoo sheegay in taasi ay dadka ku kordhinayso halista ay ugu jiraan inuu ku dhaco kansarka maqaarka oo ka mid ah noocyada ugu khatarta badan. Daraasad ay khubaradan ka soo saareen Jaamacadda Brown, oo lagu baahiyay telefishinka Sky News iyo warbaahinno kale oo caalami ah, ayay ku ogaadeen in dadka maalin kasta cuna kalluun uu xaddigiisu gaarayo 42.8g (oo kalluunka ay isbuucii cunaan uu gaari karo ilaa 300g) ay 22% kordheyso halista ay ugu jiraan kansarka ku dhaca maqaarka ee dhimashada sababa. Waxay dadkaasi khatarta uga badan yihiin dadka isbuucii isticmaala kalluun gaaraya ilaa 3.2g. Daraasaddan ayaa sidoo kale lagu ogaaday in dadka cuna kalluun intaas kasii badan ay 28% u badan tahay in uu jirkooda gudaha ku samaysto unugyo qeyrul caadi ah oo kasoo baxa maqaarka gudihiisa. Xaladdan ayay khubaradu ku tilmaameen mid hordhac u ah kansarka oo ugu dambayn dhalin karta cudurka dilaaga ah. Cilmi baaristan oo laga sameeyay gudaha Mareykanka waxaa ka qayb galay ilaa 491,367 qof oo dad waawayn ah, ama ay da'doodu ku dhow dahay 62 sano. Dadka daraasadda loogu kuur galayay ayaa xog kasoo gudbinayay sida ay u cunayeen kalluunka la dubay, midka aan la dubin iyo kalluunka lasoo warshadeeyay. Waxaa la barbar dhigayay xaddiga kalluunka ay isticmaalayeen sanadkii ka horreeyay kaas. Cilmi baareyaasha ayaa markaas kaddib xisaabiyay inta ay la eg yihiin kiisaska kansarka maqaarka ee la arkay 15-kii sano ee lasoo dhaafay, iyagoo isticmaalayay xogta ay ka heleen xarumaha diiwaangelinta bukaannada kansarka. Waxay sidoo kale u kuur galeen arrimo kale oo saamayn ku yeelan kara natiijada, sida miisaanka qofka, dadka sigaarka caba iyo kuwa khamriga caba. Waxay xitaa si gaar ah u eegayeen haddii uu jiro nooc kansar ah oo qofka uu qoyskiisa ka dhaxlo. Khubaradu ma aysan helin wax xiriir ah oo ka dhaxeeya kalluunka la dubay iyo cudurka kansarka maqaarka balse waxay ogaadeen in cunitaanka ilaa 17.8g oo kalluunka aan la dubin ah ay sababi karto khatar 18% ah oo uu qofka ugu jiro in uu ku dhaco kansarka maqaarka. Dadka maalin kasta cuna 14.2g oo kalluunka warshadeysan ah halkii ay cuni lahaayeen 0.3g ayaa iyagana la ogaaday in ay khatar 20% ka sarraysa dadka kale ugu jiraan cudurka halista ah. Eunyoung Ch oo ka mid ah aqoonyahannada qoray daraasaddan ayaa yiri: ""Waxaan shaacinnay in natiijada aan soo saarnay ay ku timid maadooyin ku jira kalluunka, sida kiimikada BCBs, sunta loo yaqaanno dioxins, arsenic iyo mercury."" Hase yeeshee Dr Michael Jones, oo ah seynisyahan ku xeel dheer cilmi baarista kansarka ayaa sheegay in ay suuragal tahay in dadka sida xad dhaafka ah u isticmaala kalluunka aan la dubin iyo kalluunka warshadeysan ay sidoo kale isticmaalaan waxyaabo kale oo kordhiya khatarta ay ugu jiraan cudurka."
health	Coronavirus: Laba goor makugu dhici karaa fayraska Covid-19?	"Qaar ka mid ah bukaannada ayaa ka caafimaaday Covid-19, waxaana laga fasaxay cisbitaallada, balse mar labaad ayey xanuunsadeen, markii la baarayna waa laga helay. Fayraska corona, sida hargabka caadiga ah, wuu soo noqon karaa. Hadabba maxay ku kala duwan yihiin? Nin 70 sano jir ah, waa tusaalihii ugu horeeyay ee ah bukaan ka yaabiyay dhaqaatiirta, walwalna geliyay ogaanshaha fayraskan. Waxaa lagu karantiilay cisbitaal ku yaalla Tokyo ka dib markii coronavirus laga helay bishii February. Sida laga soo xigtay warbaahinta dowladda Japan ee NHK, ninkaas ayaa xanuunka ka caafimaaday wuxuuna dib u billaabay noloshiisii caadiga ahayd. Balse dhowr maalmood ka dib, dib ayuu u xanuunsaday, wuuna qandhaday. Ninkii ayaa dib loogu celiyay cisbitaalka, dhaqaatiirta iyo isagaba la yaab ayey ku noqotay. Wuxuu ogaaday in mar labaad uu ku dhacay coronavirus. Inkastoo uusan keligii ku ahayn xaaladdan ee dalka Japan, haddaba weerarka rogaal celiska ah ee coronavirus waxaa la kulma dad yar, balse tiro ahaan badan. Maxay tahay sababta? Luis Enjuanes, oo ku taqasusay fayrasyada faafa, kana tirsan machadka Qaran ee Biotechnology (CSIC) ee dalka Spain, wuxuu BBC u sheegay in ugu yaraan boqolkiiba 14 ka mid ah bukaannada oo laga daweeyay Covid-19, in markale uu ku dhacay. Wuxuu aaminsan yahay in arrintan aysan ka dhalan in mar labaad ay fayraska qaadeen, balse waa midkii hore oo ""dib u soo rogaal celiyay"". ""Sharaxeedeyda, iyo sida dad kale oo badan ay u dhigi lahaayeen, waa in coronavirus uusan dadka kala soocin, balse dadka qaar difaacooda jirka waa mid aad u xoogbadan,"" ayuu yiri Enjuanes. ""Marka ay daciifto jawaabta uu bixinayo difaaca jirka, fayraska oo meelaha qaar ku dhuumanaya ayaa weerar kale soo qaada."" Qaar ka mid ah fayrasyada waxay isaga dhex noolaan karaan jirka, seddax bilood iyo in ka badan. ""Marka qofka laga waayo fayraskii uu la xanuunsanaa, waxaa loo qaataa in jirkiisa uu iska difaacay fayraskaas, uusanna dib u soo noqoneyn,"" ayuu hadalka ku daray Enjuanes. ""Balse caabuqyada qaar ee fayraska uu ka tago ayaa jirka ku sii dhex noolaan kara, kuwaas oo ka dhuunta unugyada difaaca jirka"". Balse waxaa jiro arrin ku saabsan Covid-19 oo soo jiidatay seynisyahannada: Muddada kooban ee u dhexeysa marka uu bukaanka ka bogsado fayraska, haddana isla markiiba markale la xanuunsada. Waan ognahay in unugyada difaaca jirka ay u shaqeeyaan qaabab kala duwan oo ay uga hortagaan xanuunada. Tusaale ahaan, jadeecada oo hal mar qofka laga tallaalo marka uu yaryahay, way ku filan tahay jirkana wuu iska celin karayaa. In kastoo culimada caafimaadka qaar ka mid ah ay ku talinayaan in dadka qaar ee waaweyn ay u baahan karaan in la siiyo tallaalka casriga ah si aysan ugu dhicin jadeeco markale. Waxaa jiro fayrasyo kale oo tallaalka aan looga hortagi karin, taas oo dhalineysa in qofka uu dhowr goor qaato ama difaaca gudaha uu xoojiyo. Waxaa sidoo kale jira talaalo kale, tusaale ahaan, midka hargabka xun ama midka iska caadiga ah, taas oo sannad kasta la qaadan karo si soo noqnoqoshada fayraska looga hortago. Maadaama uu Covid-19 weli cusub yahay, seynisyahannada waxay weli isku deyayaan in ay fahmaan sharaxaadda ah in hal qof uu laba goor oo isku dhow uu ku dhaco fayraskan. Isidoro Martínez, oo ah cilmi baare ka tirsan Machadka Caafimaadka ee Carlos III, e ku yaalla magaalada Madrid, wuxuu sheegay in inkastoo dib uu u soo noqon karo coronavirus, in haddana in layaab iyo wax cusub in ay tahay in Covid-19 oo si degdeg ah u soo rogaal celinayo. ""Haddii uu daciifo difaaca jirka, mar kale haddii xanuun kale bilowdo, waa arrin iska caadi ah in qofka uu markale ku dhaco. ""Laakiin, waa arrin naadir ah in qofka marlabaad laga helo isla fayraskii, isla markii laga daaweeyay. Sidoo kale, inta aan ka war-hayno, fayraskan corona isma badalo sida hargabka kale ee caadiga ah,"" ayuu hadalka ku sii daray."
politics	Weerar ka dhacay dalka Nigeria oo ay askar ku dhinteen	Wararka ka imanaya waqooyi bari Nigeria ayaa sheegaya in ugu yaraan 14 qof ay ku dhinteen ka dib markii mintidiin looga shakisan yahay inay ka tirsan yihiin IS ay weerar ku qaadeen kolanyo ay saarnaayeen saraakiil dowoladda ka tirsan oo ka soo baxay magaalada Monguno jimcihii shalay ahaa. Inta badan dadka ay weerarkan waxyeeladda ka soo gaartay ayaa ahaa booliis iyo Militari ka tirsan kuwa Nigeria. Faahfaahinta laga hayo weerarkan ayaa wali ah mid si aad ah u kooban maadaama khadka taleefoonada goobta ay wax ka dhaceen ay aad u liitaan. Balse xubin ka tirsan koox abaabulan oo la shaqeeya militariga Nigeria ee la dagaalamaya kooxaha mintidiinta ayaa waxaa uu sheegay inay arkeen meydka 14 qof oo la geeyay isbataalka magaalada Monguno - . Dadka dhintay ayaa waxaa kaa mid ahaa askar ka tirsan booliiska iyo militariga Nigeria. Waxaa sidoo kale la rumeysan yahay inay ku dhawaacmeen askar kale islamarkana ay mintidiinta weerarka soo qaaday ay gacanta ku dhigeen dhowr gaari. Ilaa iyo imika xukuumadda Nigeria wali kama aysan hadlin weerarkani gaadmada ah ee lagu qaaday kolanyada saraakiisha dowladda. Weerarkan ayaa dhacay xilli saraakiisha gobolka Borno ay booqanayeen goobtaasi si loo soo gabagabeeyo qorsha dib u dajin looga sameynayay dadka ay barakaciyeen dagaalada muddada sanooyiinka ah ka socday magaalada Baga. Ilaa iyo imika ma cadda cidda fulisay weerarkan, balse dagaalyahnno lala xiriirinayo  inay gacan saar la leeyihiin kooxda IS ayaa ka howlgala deegaanadaasi. Muddada tobaneeyada sano ah ee ay kooxda Boko Haram iyo kooxo gacan saar la leh IS ee ka howlgala galbeedka Afrika ayaa waxaa ku dhintay in ka badan 30,000 oo qof, waxaana ku barakacay malaayiin qof oo ku nool dhowr dal oo galbeedka Afrika ku yaala. Weerarkan ugu dambeeyay ayaa waxaa uu shaki galinayaa surgalnimada in si nabad ah ay deegaanadooda ugu laabtaan dadka ku barakacay dagaalada kooxaha mintidiinta.
politics	Baasaboorka aad haysato awood ma leeyahay? halkan ka ogow jawaabta	Awoodda baasaboorka waxay muujineysaa galaangalka uu dal ku leeyahay caalamka.
politics	Slovenia: Xaaska Donald Trump, Melania dalka ay ka soo jeedo maxay tahay cabsida soo wajahday?	"Keeggaan ama doolshada loo yaqaanno Torta Melanija, waa mid caan ku ah bandhigyada hoteellada magaalada Sevnica oo keliya, waana dalka Slovenia. Midibada Torta Melanija, ayaa ka kooban jalaato dahbi ah iyo kareem midabkiisu caddaan yahay, waxaana lagu mamausaa gabadha caanka ah ee Melania Trump, oo hadda ah marwada koobaad ee Mareykanka ee xilkeedu sii dhammaanayo. Afartii sano ee la soo dhaafay, dadka ku nool halkaas waxay ka faa'iideysteen sumcad yar oo ay heleen taasi oo kor loogu qaaday dalkooda Slovenia iyo wax soo saarkooda. Balse hadda madaxtinimada Donald Trump waxay gelaysaa toddobaadyadii ugu dambeeyay. Waxaa jira dareen arrintaan la xiriira oo ka taagan gudaha magaalada Sevnica oo ah meesha ay ka soo jeedo Melania. ""Waxaan rabnaa in keeggu noqdo mid muuqaal wanaagsan oo u eg Melania, dahabna ku xardhanyahay oo aan ka wadno Trump iyo midabka caddaanka oo ah Aqalka Cad,"" ayay tiri Nusa Vidmar,  oo ah milkiilaha Slascicarna Julija patisserie. Waxaa sidoo kale ku jira loos ay aad u jaceleyd Melania Trump, ka dib markii ay noqotay mowrwada kowbaad ee Mareykanka, bishii Jannaayo ee sannadkii 2017-kii. Dalxiisayaal gaaraya illaa 5,000 oo qof ayaa magaaladaa tagay iyagoo u sii maray webi iyo keymo dhexdooda. Bannaanka Sava, oo waxyar ka durugsan magaalada, wax qof u eg oo la dul saaray jiridda geed ayaa kor laga arkayaan, taas oo qiimeyneysa waxa qofka uu arkayo. Kani waa noocii labaad oo ah taallo lagu magacaabo Melania. Sawirkii asalka ahaa, ee alwaaxa ahaa, oo aan xitaa u muuqday mid u eg Sevnica oo caan ahaa ayaa la gubay xagaagii la soo dhaafay. Gudaha Sevnica, dadka waxay si farsamaysan u kala soocaan siyaasada iyo xiriirka tooska ah ee ay la leeyihiin Washington DC. Patisserie-keena, waxaan u helnaa dad badan oo adduunka oo dhan ka yimid oo dalxiiseyaal ah - dhammaantood waxay isku cuneen Torta Melanija, laakiin uma maleynayo in ay u yimaadeen kaliya keegga,"" milkiilaha ayaa sidaa tiri. ""Waxay noo ahayd wax aad u weyn, anaga iyo Slovenia . Waxay ahayd waqti taariikhi ah - umana maleynayo in aan markale arki doonno daqiiqad ceynkaan oo kale ah."" Balse taasi micnaheedu maahan in la joojiyo faa'iidooyinka isku xirnaanta Melania ay u keeni doonto Sevnica. Gudaha qalcadda weyn ee qarnigii 16-aad la dhisay ee buurta magaalada ka sareysa, waxaa ku jira walxo loo yaqaan ""Marwada Koowaad"". Qaarkood waxay u muuqan karaan in ay lacag yihiin, iyo waxa Melania Trump ka dhigi karo inay yeelato oo lagu sharfay. Duqa magaalada, Srecko Ocvirk, ayaa sheegay in qaab mideysan oo ka turjumaya bulsho ay akalsooni ka muuqato ay ugu soo bandhigeen  Sevnica aduunka. ""Sevnica maahan meel dhaqan oo loo dalxiis tago. Laakiin wixii dhacay afar sano ka hor saameyn aad u wanaagsan ayey ku yeesheen, sida aqoonsiga magaalada,"" taasi waxay isu keentay dadka deegaanka waxayna ganacsatada ku dhiiri galisay in ay is midoobaan oo ay wada shaqeeyaan. Isagoo taagan meel u dhow taallada Melania, ayuu Smiljan Slukan sheegay in uu ku kalsoon yahay in aabihiis uu ahaa macallinka soo saaray Melania xilligii uu u dhigi jiray dugsiga hoose. Laakiin taasi wax saameyn ah kuma lahan natiijada doorashada madaxtinimada Mareykanka. ""Aniga shaqsiyan saameyn weyn iguma yeelan markii ay noqotay Marwada Koowaad, iyo hadda oo ay darajadaasi ka sii dhamaaneyso."" Melania Trump muddo afar sano ah ayay tahay Marwada madaxweynaha Mareykanka balse hadda toddobaadyo ka dib waxey noqon doontaa marwadii hore ee Mareykanka, maadama seygeeda looga guuleystay doorashada dalkaas."
politics	Doorashada Mareykanka 2020: Waa kuma ninka hogaamin doona siyaasadda arrimaha dibadda ee Mareykanka?	"Madaxweynaha la doortay ee Mareykanka Joe Biden ayaa waxa uu Xoghayaha Arrimaha Dibadda u magacaabay Antony Blinken, xilkaas oo ah kan ugu muhiimsan siyaasadda arrimaha dibadda ee dalkaasi. 58-jirkan ayaa hore u soo noqday kuxigeenka Xoghayaha Arrimaha ee Mareykanka iyo kuxigeenka lataliyaha ammaanka qaranka ee maamulkii madaxweyne Barack Obama, markaas oo Mr Biden uu ahaa madaxweyne ku xigeen. Sidoo kale waxa uu hore u soo qabtay xilal sarsare oo arrimaha dibadda la xiriira oo uu ka soo kala qabtay Capitol Hill, Aqalka Cad iyo Wasaaradda Arrimaha Dibaddaba. Waxaa la filayaa inuu maamulo ajandaha siyaasadda arrimaha dibadda ee Joe Biden taas oo markale diiradda lagu saari doono sidii wadashaqeyn dhow uu dalkaas ula yeelan lahaa xulafada reer Galbeedka. Markii uu madaxweynaha la doortay ee Mareykanka uu shaaciyay in Mr Blinken uu hogaamin doono siyaasadda arrimaha dibadda ee Mareykanka ayaa Blinken waxa uu farriin soo dhigay bartiisa Twitterka. Waxa uu u mahadceliyay saaxiibada iyo dadka ay shaqo wadaaagga yihiin ee farriimaha hambalyada ah u soo dirayay. Waxa uu farriintaas ku sheegay inay sharaf u tahay inuu si rasmi ah ugu dhawaaqo in loo magacaabay inuu noqdo Xoghayaha Arrimaha Dibadda. Waxa uu intaasi ku daray in haddii jagadaas loo xaqiijiyo uu howlgalkaas si buuxdo uga soo dhalaali doono. Antony Blinken ayaa soddonkii sanadood ee la soo dhaafay waxa uu soo qabtay xilal sarsare oo siyaasadda arrimaha dibadda ee Mareykanka, waxa uuna madaxweynaha la doortay Joe Biden kala talinayay siyaasadda dibadda tan iyo 2002-dii. 2015-kii illaa 2017-kii, Blinken waxa uu maamulkii madaxweyne Barack Obama u ahaa kuxigeenka Xoghayaha Arrimaha Dibadda, halkaas oo uu Blinken gacan ka gaystay dagaalka ka dhanka ah ururka la baxay Dowladda Islaamiga ah, dhibaatada qaxootiga ee caalamka iyo arrimo kale. Mudadaas ka hor Blinken waxa uu caawiye u ahaa madaxweynaha sidoo kalana waxa uu ku xigeen u ahaa lataliyaha Ammaanka Qaranka ee Madaxweyne Obama. Muddo xileedkii koobaad ee madaxweyne Obama, Blinken waxa uu lataliyaha Ammaanka Qaranka u ahaa Madaxweyne-kuxigeen Joe Biden. Blinken waxa uu intii u dhaxaysay 2002-dii illaa 2008-dii soo noqday Agaasimaha shaqaalaha Xisbiga Dimuqraadiga ee Guddiga Xiriirka Dibadda ee Senate-ka Mareykanka, waxa uuna ka soo mid noqday shaqaalaha Golihii Ammaanka Qaranka ee Madaxweyne Bill Clinton intii u dhaxaysay 1994-tii illaa 2001-dii. Ka hor inta uusan lataliyaha siyaasadda dibadda u noqon ololihii Biden-Harris iyo xil la wareegiddooda, ayuu Blinken waxa uu Agaasime u soo noqday Xarunta Dimuqraadiyadda iyo Wadahadalka Caalamiga ah ee Penn Biden. Avril Haines waxaa loo magacaabay inay noqoto haweenaydii ugu horraysay ee agaasime ka noqota sirdoonka qaranka. Ms Haines waxa ay hore ku xigeen ugu soo noqotay agaasimaha CIA-da iyo lataliye ku xigeenka ammaanka qaranka. Alejandro Mayorkas waxa uu ahaa qofkii ugu horreeyay ee Latino ah oo loo magacaabo inuu noqdo Xoghayaha Ammaanka Gudaha. Waxa uu hore u soo noqday ku xigeenka xoghayaha ammaanka gudaha ee maamulkii madaxweyne Obama. Jake Sullivan waxaa loo magacaabay lataliyaha ammaanka qaranka ee Aqalka Cad. Mr Sullivan waxa uu muddo xileedkii labaad ee Mr Obama, Biden u soo noqday lataliyaha ammaanka qaranka. Danjire muddo dheer soo shaqaynaysay Linda Thomas-Greenfield waxaa loo magacaabay danjiraha Mareykanka u fariinsan doonta Qaramada Midoobay. Sidoo kale waxa ay la soo shaqeysay xukuumaddii madaxweyne Barrack Obama, oo waxa ay soo noqotay kaaliyaha xoghayaha arrimaha dibaddaba ee arrimaha Afrika intii u dhaxaysay 2013-kii illaa 2017-kii. Dunidu siday la tahay guusha Joe Biden waa in ay noqotaa mid habdhaqankii doorka Maraykanka iyo danihiisa ilaalinaysay ee ku salaysnayd hay'ada caalamiga ah ee la aasaasay Dagaalkii Labaad ee Aduunka ka dib kuna salaysan qiyamka dimuqraadiga ah ee reer Galbeedku wadaago. Waxaa mid isxulufaysi dunida ah ku dhisan oo Maraykanku hogaan u yahay qaramada xorta ah ka hor tagga halista dunida soo food saartay. Maxaa hadaba is bedeli doona marka Biden xilka qabto? Dhawr arimoo ayaa muuqda - sida uu u waajahayo xulufada, isbedelka cimilada iyo Bariga Dhexe LA DHAQANKA XULUFADA Madaxweyne Trump wuxuu amaanay keli teliyeyaasha oo wuxu caayey xulufada. Joe Biden waxa halka hore kaga jira liiska wax qabadkiisa in uu hagaajiyo xidhiidhadaa xumaaday, gaar ahaan NATO iyo in dib loogu noqdo iskaashiga dunida. Maamulka Biden waxa kale oo uu ku noqon doonaa Hay'ada Caafimaadka Aduunka ee WHO, waxaanu isku dayi doonaa inuu hogaanka u qabto dagaalka dunidu kula jirto fayraska korona. Ololaha Trump wuxuu arimahan u dhigay dib u hagajain loogu gurmanayo sumcadda Maraykanka ee dhaawacantay iyo in uu dimuqraadiyiinta ka hor keeno waxa uu u arkayey mawjada keli talisnimada ah ee soo kordhayay. Laakiin waxa dhici karta in ay muuqa uun tahay ee aanay nuxur ka ahayn, Danielle Pletka oo ka tirsan mac-hadka muxaafidka ah ee American Enterprise Institue ayaa isdaa qabta. Waxay ku dooday in maamulka Trump guulo badan ka soo hooyey dunida isaga oo suxul kulul adeegsanaya. ""Ma saaxiibo ayaynu weynayay aynu la damaashaadno? Sharad ma ku gelaysaa"" ayay tidhi. '' Qofna ma doonayo in uu fagaare la soo joogsado Donald Trump. Ma awood baynu weynay iyo saamayn aynu kasbanayn 70 sano ee u dambeeyey? Maya"". ISBEDELKA CIMILADA Marka nuxurka laga hadlo, Joe Biden wuxu sheegay inuu ka dhigi doono la dagaalanka isbedelka cimilada mudnaan iyo inuu ku noqon doono heshiiksa Paris Climate Agreement oo ka mid ah heshiisyada caalamiga ah ee Donald Trump ka baxay. Arintan labad anin waxay kala kala joogaan labada daraf. Trump wuxuu u arkaa wax ka qabashada kulka dunida inay halis ku tahay dhaqaalaha. Wuxuu dhiiri geliyey shidaalka la qodo waxaanu meesha ka saaray xeerarka ilaalinta deegaanka iyo cimilada. Mr Biden wuxuu dhiiri gleinayaa qorshe himilo leh oo 2 tiriliyan oo doolar ku baxayso oo lagu yaraynayo qiiqa warshadaha. Wuxuu sheegay in uu sidan u yeelayo si uu u dhiso dhaqaale tamar nadiifka ku taagan oo abuura malaayiin shaqo. IIRAAN Joe Biden wuxu sheegay inuu diyaar u yahay inuu ku biiro heshiisyada kale ee caalamiga ah ee Madaxweyne Trump ka baxay- heshiiskii Iran cunoqabataynta ka debciyey ee iyaduna ay ku yaraynaysay barnaamijkeeda nukliyeerka. Maamulka Trump wuxuu heshiiskaa ka baxay 2018 isaga oo sheegay in heshiiska xakamaynta hubku uu ahaa mid aad u kooban oo aan ka hortagayn halista Iran ka soo fool leh iyo sidoo kale inuu diciif yahay qodobada xakamaynaya hawlaha nukliyeerka oo wakhti go'an lahaa. Wuxuu cunoqabaytayntii dib ugu soo rogay oo culays dhaqaale saaray, dhawaanna waxa uu liiska madow ku daray dhamaan laamaha maaliyadeed ee Iran. Iran oo arintaa ka jawaabaysayna waxay joojisay in ay u hogaansantayo heshiiskaa. Trump wiilashiisa oo Jamhuuriga ku cambaareeyey in ay aabahood hagradeen Biden wuxuu sheegay in siyaasadan ""cadaadiska weyn"" fashilantay waxaanu ku adkaystay in ay keentay in xiisaddo sii korodho , in xulufadii diidaan in Iran imika ay u dhawdahay inay hub nulkiyeer ah yeelato marka la barbar dhigo intaan Trump xilka qaban Wuxuu sheegay in uu ku biiri doono heshiiskaa hadii Iran u hogaansanto laakiin aanu cunoqabataynta ka qaadi doonin ilaa inta ay sidaa yeelayso. Mr Biden waxa uu bilaabi doonaa wada xaajood walaacaa wax lagaga qabto. YEMEN Mr Biden waxa kale oo uu joojin doonaa Taageerada Maraykanku siiyo dagaalka xulafada Sucuudig ka wado Yemen. Tirada dhimashada rayidka ah ee badan ayaa mucaaradad xoog leh u abuurta ka qayb galka Maryakanka oo ka timid garabka bidix ee xisbiga iyo sidoo kale sharci sameeyeyaasha Congress-ka. Sucuudigu waa dalka Carbeed ee xulufada isugu dhaw ay yihiin Madaxweyne Trump, waxaanu tiir u yahay xulufada Iran lidka ku ah. Dadka siyaasadda lafa gura waxay u arkaan in Biden dib uga guran doon isku marankii boqortooyadaa Khaliijka. ""Waxaan u malaynayaa in Bariga Dhexe bad dhan oo isbedel ahi ka dhici doonto"" ayay tidhi Ms Pletka, ""siyaasad u janjeedha Iran oo aan aad Sucuudiga ula hayn xaqiiqdii"". COLAADDA CARABTA IYO ISRAA'IIL Joe Biden wuxuu soo dhaweeyey heshiiska Madaxweyne Trump dhex dhigay Israel iyo Imaaraadka. Sida Dimuqraadi ruug cadaa ah, Mr Biden waa nin aad u taageera oo muddo dheer difaacayey Israel. Erayga dhul haysasho kuma jiro siyaasadda arimaha dibada ee xisbiga. Laakiin waxa laga yaabaan in aanu qaadan siyaasadihii maamulka Trump ee ku aadana Daanta Galbeed ee la haysto. Wax aka mid ah kuwaas in degsiimooyinka Israle lagu sheego in aanay xad gudub ku ahayn sharciga caalamaga ah iyo in iska caabinti -hadii aanay xamaasad u ahayn- Israel qorsheyaasheeda ay keligeed qaybo dhulkaas ah dhuleeda ku darsatay . Xisbiga Dimuqraadiga garabkiisa bidix ayaa haatan dejista siyaasad arimaha dibada isbahaysi oo ka duwan sanadihii hore. Waxauu doonayaa in wax dheeraad ah laga qabto xuquuqda Falastiiniyiinta. Sida Madaxweyne Trump oo kale, Mr Biden wuxuu doonayaa in dagaalada ka socda Afghanistan iyo Ciraaq la soo afjaro in kasta oo uu ciidamo kooban ku dayn doono labadaa dal si ay dagaalka argagixisada uga gacan gaystaan. Sidoo kale yaran maayo miisaaniyada Pentagon-ka mana joojin doono weerarrada diyaaradaha aan duuliyaha lahayn in kasta oo cadaadis kaga imanaya garabka bidixda. Marka ay timaado loolanka juquraafiyad siyaasadeed, waxa isbedel badan ah lama filayo RUUSHKA Xidhiidhka xaga sare is bedeli maayo. Madaxweyne Trump badanaa wuxuu u muuqday inuu diyaar u yahay inuu saamaxo habdhaqanka Vladimir Putin ee ku xadgudubka dhaqanka caalamiga ah. Laakiin maamulka Trump wuxuu ku adkaa Ruushka oo wuxuu ku ciqaabay cunoqabatayno. Kuwaas oo laga yaabo in ay sii socdaan inta Biden madaxweynaha yahay iyada oo aan wax fariin ah oo si dhaafa laga bixinayn. Madaxweyne ku xigeenkan hore wuxuu si cad ugu sheegay CNN inuu rumaysan yahay in Ruushku yahay ""lid"". Waxaanu balan qaaday inuu jawaab adag ka bixin doono hadii uu farogeliyo doorashada iyo sidoo kale eeda la sheegay ee ah inuu lacago ku bixiyey in askarta Maraykanka ee Afghanistan jooga la laayo, arimaas oo Trump aanu ka hadal. Sidoo kale Mr Biden wuxuu cadeeyey in uu doonayo inuu Moscow kala shaqeeyo ilaalinta wax aka hadhay heshiisyadii xakamaynta hubka ee lagu xamaynayo saanad nukliyeerka. Madaxweyne Trump wuu ka baxay laba isaga oo Ruushka ku eedeeyey inuu khiyaameeyey oo wuxuu isku dayey inuu qaab saddexaad kula xaajoodo oo ku eeg Feeberweri. Biden wuxuu sheegay inay ka go'ntahay in heshiiskaasi sii jiro isaga oon shuruud ku xidhayn hadii la doorto. SHIINAHA Sannadkii 2017 Mr Trump wuxuu ka sheekeeyay sida isaga iyo Xi Jinping ay keeg shaglayd laga sameeyey u wada cuneen oo isku fahmeen. Laakiin hadana Mr Trump ayaa saaxiibtinimadiisii uu sheegayey eeka dhaxaysay madaxweynaha Shiinaha u bedelay eed ah inuu faafinayo fayraska korona. Talaabooyin adag iyo hadal dagaal qabow oo cusub ah. Xaqiiqdii waa dhif in xisbigu isku wada raacsan yahay in Shiinaha lagu adkaado marka ay taagan tahay arimaha ganacsiga. Arintu waa taatiko. Mr Biden wuu sii wadi doonaa siyaasadda Madaxweyne Trump eek a hortagga Shiinaha ee ""habdhaqanka tacaddiga ah ee ganacsiga"" laakiin isaga oo wata xulufada sidaas oo ka duwan qaabkii Trump doorbidayey ee heshiisyada ganacsi ee keli socodka ah. Suxulka adag ee maamulka trump wuxu ku guulaystay inuu taageero caalam ah oo lagu go'doominaya tiknoolajiyada isgaadhsiinta ee Shiinaha. Waxay arintaasi qab ka tahay sii kordhinta dedaalka Maraykanka u doonayo inuu Beijin dhinacyo badan cadaadis ka saaro kuwaas oo xidhiidhkooda halkii ugu hoosaysay gaadhsiiyey mudo todobaan sano ah. Ololahan waxa waday gorgorada Trump ee Shiinaha ku aadan- tartan istaraatiji ah ayay ku sheegeen laakiin istaraatijiyad ka loolan ah aay ku sheegeen dadka siyaasada lafa gura qaarkood. Joe Biden wuxuu si aad u dardar qabta u eegi doona meelaha ay iska kaashan karaan Shiinaha koraya. Wuxu sheegay inuu doonayo inuu soo celiyo hogaamintii Maraykanka. Laakiin dunidu haatan way is bedeshay afartii sano ee la soo dhaafay, iyada oo ay soo noqotay tartanka quwadaha waaweyne ee ra'yi ururintii u dambaysay muujisay sumcada Marayknka ee hoos u dhacday ee ay qabaan xulufada doonayey in Mr Biden hogaanka qabto."
politics	NSO Group: Maraykanka oo xayiraad saaray shirkad Israa'iil laga leeyahay	"Shirkad Israa'iil laga leeyahay oo samaysay barnaamijka basaasnimada ee muranka dhaliyay ee Pegasus ayaa lagu daray liiska madow ee shirkadaha uu ganacsiga ka xannibay Maraykanka. Barnaamijka Pegasus ayaa la sheegay inay adeegsadeen dowladdo si ay u beegsadaan telefoonnada dadka u ololeeya xuquuqda iyo weriyayaal. Maraykanka ayaa shirkadda NSO Group ku daray kuwa aan ganacsiga lala sameyn karin. Shirkadda ayaa sheegtay inay la ""yaabtay"" go'aanka, iyadoo intaa raacisay in tiknoolajiyadeeda ay gacan ka geysatay amniga Maraykanka oo ay ""ka hortagtay argagixisada iyo dembiyada."" NSO Group ayaa ku doodday in barnaamijkeeda ay ka iibiso milateriga iyo laamaha ammaanka ee dowladaha uu wanaagsan yahay rikoorkooda xuquuqda aadanaha. Hase yeeshee horraantii sanadkan waxaa lagu eedeeyay inay tiknoolajiyadeeda ka iibisay dowladdo xukun adag oo ku beegsaday dad aan waxba galabsan. ""Waxaan sugaynaa in aan soo bandhigno macluumaadka dhamaystiran ee ku aaddan sida aan uga taxadarno cidda aan ka iibinno barnaamijkeena iyo sida aan u ilaalinno xuquuqda aadanaha oo ku salaysan qiyamka Maraykanka aan la wadaagno. Waxaan joojinay heshiis aan la galnay hay'ado dowladeed oo si xun u adeegsaday qalabkeena,"" ayaa lagu sheegay war ka soo baxay shirkadda NSO group. Hase yeeshee saraakiil Maraykan ah ayaa sheegay in NSO Group iyo shirkad kale oo lagu magacaabo Candiru, isla Israa'iilna laga leeyahay ay ""hareer mareen danaha amniga iyo siyaasadda dibedda ee Maraykanka"". Muxuu yahay barnaamijka wax basaasa ee Israa'iil ee talefoonada lagu jabsado? Waa kuwee Madaxwaynayaasha la sheegay in taleefoonadooda la jabsaday? Saxafiyiin ka tirsan Aljazeera oo taleefannadoodii 'dawlado jabsadeen' Waa tallaabo aan horay looga baran xukuumadda Maraykanka. Maraykanka iyo Israa'iil ayaa leh xiriir dhaw, waxaana khubaradooda tiknoolajiyadda ay iska kaashadeen arrimo ay kamid yihiin xakameynta barnaamijka nukliyeerka Iran. Balse barnaamijka basaasidda Pegasus ee ay samaysay isla markaana iibiso shirkadda NSO Group ayaa noqday hub ay adeegsadaan dowladaha xukunka adag ee ay kamid yihiin kuwa ku yaalla Bariga Dhexe, isla markaana ku beegsaday dad aan ahayn burcad iyo argagixiso toona. Weriyayaal, qareenno, dadka u ololeeya xuquuqda aadanaha iyo xitaa xubno ka tirsan baarlamaanka UK ayaa loo dhacay telefoonnadooda iyadoo la adeegsanayo barnaamijka Pegasus, waxaana la akhristay farriimahooda, xogtooda iyo weliba waxaa qaarkooda la dhageystay waxa ay ku hadlayaan iyaga oo aan war u hayn. Laba shirkadood oo laga kala leeyahay Ruushka iyo Singapore oo qeyb ka qaatay sameynta barnaamijka ayaa iyaguna lagu daray liiska madow. Wasaaradda arrimaha dibedda Maraykanka ayaa sheegtay in wax tallaabo ah aysan ka qaadi doonin dowladaha Israa'iil, Ruushka iyo Singapore oo dalalkooda laga leedahay shirkadaha xayiraadda la saaray."
religion	"Xaliima Aadan: 'Diinteyda darteed ayaan uga haray ""fashion-ka""'"	"Xaliima Aden, waxay ahayd gabadhii ugu horeysay ee iydaoo xijaaban sameysay xayeysiiska dharka. Bishii November ee sannadkii hore ayey ka baxday shaqadaas, waxayna sheegtay in aysan waafaqsanayen diinta Islaamka. Wareysi gaar ah oo ay siisay weriyaha arrimaha diinta ee BBC, Sodaba Haidare, waxay ku sheegtay sababta buuxda ee ku kulliftay in ay isaga baxdo shaqadaas, iyo sida ay go'aankaas ku gaartay. Halima, oo 23 sano jir ah, waxay ku nooshahay xaafadda St Cloud ee Minnesota, halkaas oo ah goobta ay ku barbaartay. Waa xaafadda ay deggan yihiin Soomaalida ugu badan ee Mareykanka. Marka ay halkaa joogto, waxay u lebisataa sida caadiga ah, mana marsato waxyaabaha la isku qurxiyo, waxayna si farxadleh u haysataa Eeygeeda, Coco. Gabadhan oo ka dhooftay xerada qaxootiga ee Kakuma ee Kenya, oo ah halka ay ku dhalatay, farriimo ay soo dhigtay baraheeda Twitter iyo Instagram, bishii November, waxay ku sheegtay ""in ay nafteeda ku dhaliileyso xoogga ay saartay fursadda ay ka heshay fashion-ka, ayna hilmaamtay wuxuu u horseedi karo."" Xaliima oo ka mid ah gabdhaha ugu horreeyay ee fashion-kooda ku soo bandhiga xijaab ayaa sheegtay in ku fogaatay waddo lunsan, mararka qaarna aysanba salaadda tukan jirin. Dadka qaar waxay ku tilmaameen in ay ahayd gabadh xijaabnayd oo guul ka gaartay xayeysiiska dharka iyo modelling-ka, oo lagu sawiray bogga hore ee wargeyska Vogue, oo ka warrama quruxda iyo dharka. Waxaas oo dhan waxay isaga tagtay laba bilood ka hor ka dib markii ay shaqadaas waafaqi wayday caqiidadeeda. ""Waa wareysigii iigu horreeyay ee aan si deggan u bixiyo,"" ayey tiri iyadoo qosleysay. ""Sababtoo ah, 10 saacadood kuma qaadan si aan u xirto dhar iyo is qurxin aanan dooneyn in aan sii wato."" Maadaama ay xijaab xiraneysay, Xaliima iyada ayaa xulan jirtay dharka ay xiran jirtay ee bandhigyada quruxda. Bilowgii, waxay wadan jirtay boorso ay ka buuxaan xijaabyo, saakooyiin dhaahdeer iyo koonooyiin. Munaasabaddii ugu horeysay waxay xiratay xijaab dheer oo madow oo iyada ay la timid ololihii Quruxda ee Rihanna's Fenty Beauty. Wadahadal kama aysan geli jirin in ay xijaab xirato. Waxay muhiim u ahayd sannadkii 2017-kii oo heshiis ay la saxiixatay shirkadda IMG, oo ka mid ah shirkadaha ugu waaweyn ee xayeysiiska dharka iyo quruxda ee dunida. Waxay heshiiska ku dartay qoraal u gaar ah oo ay ku sheegtay in IMG ay ogolaatay in weligeed aysan iska bixin doonin xijaabka. Wuxuu xijaabkeeda la mid ahaa dunideeda oo dhan. Xaliima ayaa sheegtay in hooyadeed ay marar badan ka codsatay in ay ka harto mihnaddaas, waxaana ay tilmaantay in ""ugu dambeyn ay ku guulaysatay"". ""Hooyaday waxa ay sabab u tahay guulaha iyo farxadaha aan gaaray. Yoolkeyga cusub ayaa ah inaan farxaddeeda ka shaqeeyo,"" ayay barteeda Twitter ku qortay. ""Waxaa jiro gabdho u dhimanaya sidii ay u heli lahaayeen heshiis ku saabsan xayeysiiska dharka,"" ayey tiri. ""Balse aniga waxaan diyaar u ahaa in aan ka tago shaqada haddii waxa aan rabo la aqbali waayo"". Balse muddo ka dib, iyada ma aysan maamuleynin dharka ay xiraneyso, waxayna ogolaatay maryo madaxa lagu xirto, kuwaas oo bilowgii haddii loo sheegi lahaa ay diidi lahayd. ""Ugu dambeyn waa la iga leexiyay waddadii, waxaana ku jahwareeray meesha aan laga gudbi karin, waxaana koox u ogolaatay in ay sameeyaan qaabka aan u xijaabanaayo."" Sannadkii ugu dambeeyay ee xirfaddeeda, xijaabkii ay xiraneysay wuu sii yaraaday, mararka qaarna waxaa muuqday qoorteeda iyo xabadkeeda. Mararka qaarna, halkii ay xijaab ka xiran lahayd, waxaa madaxa loogu xirayay maro jiinis ah iyo dhar kale. Waraysi ay BBC Somali siisay dabayaaqadii 2019-kii, xilligaas oo ay booqasho ku joogtay Kakuma waxa ay uga hadashay sida ay isugu dheellitirto shaqadeeda xayeysiinta iyo Diinteeda Islaamka. ""Ma jirto haweeney lagu qasbi karo in ay xijaab xirato mana jirto haweeney lagu qasbi karo in ay iska dhigt xijaabkeeda"", ayey tiri. Xaliima ayaa indhaha caalamka soo jiidatay markii ay noqotay haweeneydii ugu horreysay ee iyadoo xijaaban ka soo muuqatay majalladda Vogue. Heshiisyada kale ee xaliimo ay gashay waxay u ogolaanayeen in ay hesho qol u gaar ah oo dharka ay isaga bedesho. Balse, waxay dib ka ogaatay in dumarka kale ee xijaaban ee isku shaqada ay yihiin, in aan loo la dhaqmin sida iyada loo xushmeynayay. Waxay aragtay qaarkood oo loo sheegay in ay musqulaha isaga bedelaan dharka. ""Taas waan la yaabay waxaana is dhahay, 'OMG, gabdhahan aniga ayey igu deyanayaan, waxaana u furay wadada geysa af-libaax.'"" Xaliima waxay noqotay gabadhii ugu horreysay ee iyadoo xijaab xiran ka qeyb gashay tartanka gabadha ugu quruxda badan gobolka Minnesota ee dalka Mareykanka. Tartankaas kuma aysan guuleysanin in ay noqoto boqoradda quruxda, laakiin intii uu socday waxay baratay labiska lagu dabaasho, oo jirka oo dhan asturaya, una sahlaya in ay dabaalato iyadoo aan qaawaneyn. ""Waxaan rabay inaan soo laabto oo aan gabdhaha kale u sheego in ay dabaal aadi karaan iyagoo dharkaas xiranaya, si ay ciyaaraha uga qeyb qaataan"", ayey tiri. Xilligaas waxyar kadib waxay qandaraas la saxiixatay mid ka mid ah shirkadaha ugu waaweyn dhinaca xayeysiinta, oo lagu magacaabo IMG models. Qeyb ka mid ah dareenka masuuliyadeed iyo mid bulsho wuxuu ka yimid asalkeeda oo Soomaaliya ah. Markii ay qaxootiga ku ahayd xerada Kakuma ee Waqooyiga_galbeed ee Kenya, waxay hooyadeed ka batratay in ay howlkar noqoto, ayna caawiyo dadka kale. Markii ay u guureen Minnesota, xilligaas oo Xaliima ay 7 sano jir ahayd, waxay qeyb ka noqotay bulshada ballaaran ee Soomaalida ee Mareykanka. Hadaba waxay dhibaato yar dhacday markii Xaliima ay noqotay Boqorraddii Xijaabka xirneyd (waa abaalmarin loo hibeeyo ardeyda ugu caansan iskuulka). Way ogayd in hooyadeed oo jecel in imtaxaanka laga baaso, aysan ogolaan doonin arrintaas. Hooyadeed waxay jebisay taajkii la soo siiyay. ""Waxaan diiradda saareysaa saaxiibbo iyo qurux,"" ayeyna ku tiri. Xitaa markii ay masraxyada waaweyn ee caalamka ay ka soo muuqatay, sida Yeezy iyo Max Mara, ama noqo Miss USA, hooyadeed waxay u sheegeysay in ay xirato xijaab wanaagsan. Sannadkii 2018-kii, Xaliima waxay noqotay Safiirka Unicef. Maadaama markii ay yarayd ay ku noolayd xero Qaxooti, waxay shaqadeeda ahayd xuquuqda carruurta. ""Hooyadeey weligeed iima aysan arkin sida qof xijaaban oo dhar xayeysiiya oo keli ah. Waxay ii arkeysay sida bikaaca rajada ee gabdho badan, waxayna markasta i xusuusineysay in aan u noqdo qof ay ku deydaan."" Xaliima waxay dooneysay in ay sameyso wacyogelin ku saabsan carruurta barakaca ah, iyo in ay carruurta u muujiso, marba haddii ay iyada ay ka soo baxday nolosha qaxootinimo, in iyagana ay ka bixi karaan. Balse, Unicef ma aysan noqonin waxa ay fileysay. Unicef USA waxay BBC u sheegtay: ""Waan ku faraxsannahay wadashaqeynta Xaliima ee seddax sano iyo bar iyo taageeradeeda. Sheekadeeda cajiibka ah iyo dulqaadkeeda waxay sii xoojiyeen xuquuqda canug kasta. Sharaf ayey u ahayd Unicef in ay Xaliima la shaqeyso, waxaana u rajeyneynaa mustaqbal wanaagsan."" Waxaas oo dhan waxay caddeyn u yihiin sababta ay bishii November ee sannadkii 2020, u go'aansatay in ay ka harto shaqada xayeysiiska dharka iyo middii Unicef. ""Waan ku faraxsanahay fursadda uu Covid i siiyay. Waxaan dhammaanteen eegeynaa wadada xigta ee xirfaddeena, waxaana is weydiineynaa 'Farxad dhab ah maka helayaa, ma ii horseedeysaa farxad?'"" ayey tiri. Xaliimo ayaa dhowaan dhameysay soo saaridda filim ka hadlaya sheekada qaxa qaxootiga iyo colaadda Afghanistan. Filimka oo lagu magacaabo  I Am You, waxaa la bilayaa in bisha March laga sii daayo Apple TV. ""Waxaan aad ugu rajo waynahay in aan aragno haddii na loo magacaabayo abaalmarinta Oscar!"" ayey tiri. Sidoo kale, in ay ka tagtay shaqadii UNICEF, micneheedu ma ahan in Xaliima ay joojisay shaqooyiinka gargaarka iyo mutadawacnimada."
religion	Lady Evelyn Cobbold: Muxuu yahy qabriga ay Muslimiinta UK booqdana ka hor inta aysan xajka aadin?	"Waa xilli barqo ah, buuraha ku yaalla waqooyi-galbeed Scotland ayaa isku beddelay keyn gawaarida lagu baakimo. Jawigu waa mid roob la filayo, balse xoogaa cadceed ayaa soo baxday iyadoo koox 20 ka kooban ay isu diyaariyeen inay 10km (6.2 meyl) u lugeeyaan deegaanka Gleann Fhiodhaig oo ku yaalla Wester Ross. Waa goob xilliyada dhammaadka toddobaadka lagu baakimo boqollaal gawaari ah, balse kooxdan sidoo kale waa xujey - dad dhowaan Muslimay oo qorsheynaya inay booqdaan qabriga haweeney. Waxay ka kala yimaadeen magaalooyinka Edinburgh, Liverpool, Leicester iyo meelo ka shisheeya si ay u siyaartaan qabriga Lady Evelyn Cobbold - oo loo maleynayo inay tahay haweeneydii ugu horreysay ee Muslimad ah ee Britain u dhalatay oo xajka u aadda magaalada Maka. Dabaaldegga diimeed ayaa waxaa soo qaban qaabiyay ururka dadka diinta Islaamka gadaal ka qaatay, oo saldhiggiisu yahay UK kaas oo caawiya dadka dhowaan qaatay diinta. Aaasaasaha ururkan oo lagu magacaabo Batool Al-Toma, oo qudheedu diinta Islaamka qaadatay kana soo jeedda Ireland, ayaa kooxdan horkaceysa si ay u bilaabaan safarkooda buuraha. ""Markii ugu horreysay ee aan maqlay Lady Evelyn, waxaan daneynayay sheekadeeda. Waxay ahayd haweeney adag oo aan marnaba oggoleyn in la gacan bidixeeyo iyadoo dumarnimo loo eegayo,"" ayay tiri Al-Toma. Iyagoo aan wax badan soconba, waxaa billowday roob. Waxay dadku xirnaayeen koofiyado iyo jaakado roobka celiya iyo haweenka oo xijaab xirnaa. Iyadoo roobka iyo dabeyshu hayaan, ayaa qaar badan oo kooxdan ka tirsan waxay ugu dambeyn gaareen qabriga ay Lady Evelyn dooratay in lagu aaso. Waxay geeriyootay bishii January 1963 xilli uu jiray qabow daran waxaana lagu aasay meel buuro ah oo ku taalla gobolkii ay ka soo jeedday ee Glencarron. Waxay ku dhalatay magaalada Edinburgh ee dalka Ingiriiska dabayaaqadii 1800-maadkii, Lady Evelyn waxay carruurnimadeedii ku qaadatay Scotland iyo Waqooyiga Africa. Xilligeedii ay halkaas joogtay ayay baratay diinta Islaamka, iyadoo saaxiibbadeed u dhashay Al-jeeriya u raaci jirtay masjidka. ""Aniga oo aan is ogeyn Muslim yar baan ka ahaa qalbiga,"" ayay mar dambe tiri. Lama oga markii ay qaadatay diinta Islaamka balse waxaa loo maleynayaa mar ay booqatay magaalada Rome ee dalka Talyaaniga ayna la kulantay baadari ay go'aansatay inay Muslimto. ""Markii uu si kedis ah ii weydiiyay inaan haysto madhabta Kaatooligga ayaan xoogaa fekeray waxaana ugu jawaabay inaan ahay Muslim,"" ayay tiri. ""Waxa i qaatay ma garanayo maaddaama aan sanado badan ka fekerin Islaamka."" Lady Evelyn ayaa la baxday magaca Saynab waxayna xajka u aadday Maka iyadoo 65 sano jir ah. Kaddib saddex saacadood oo qabow uu jiro, xujeyda ayaa xoogaa nastay kaddibna waxay sii wateen safarkoodii ay ku tagayeen halka ay ku aasan tahay Lady Evelyn. Kooxda ayaa u lugeeyay ilaa qabriga iyagoo markii ay gaareen jilbaha dhulka dhigtay. Mid walba wuxuu  xushmad u muujiyay haweeneydan kaddibna way u duceeyeen. Xujeyda qaarkood ayaa shucuurtoodu kacsaneyd iyagoo ilmada ceshan waayay. Kaddib markii ay dib u soo laabteen, xujeyda ayaa waxaa laga casuumay masjid ku yaalla Inverness halkaas oo ay cunto ka cuneen iyagoo fursadna u helay inay dib u milicsadaan safarkoodii."
religion	Guurka dadka aan isku diinta ahayn Hindiya: Lammaanaha haysta diimaha kala duwan oo caqabado adag wajahaya	"Sharci cusub oo muran badan dhaliyay oo ka dhan ah diinta islaamka, kaas oo dambi ka dhigaya is guursiga lamaanayaasha Hinduuga iyo Muslimiinta, ayay hadda cadaadis hor leh ku noqday dowladda Hindiya. Caa'isha iyo saaxiibkeed Santosh oo labadoodaba magacyadoodii la beddelay ayaa baxsad ah. ""Waalidkey waxay u yimaadeen oo ay raadiyaan aniga,"" ayay tiri. Waan cabsaneynaa, waxaa na laga codsaday in aan gudaha kusii nagaano. Lamaanahan, oo labaduba ah 29 sano jirro, ayaa ka qaxay magaaladii ay ku dhasheen oo ku taal gobolka galbeed ee Gujarat. Waqtigaan la joogo, waxay ku nool yihiin guri ammaan ah oo ah dhisme laba dabaq oo aan magac lahayn oo ku yaala Delhi. Sidoo kale waxaa halkaas kula dhuumanayo lamaane kale oo ka yimid gobolka Uttar Pradesh ee waqooyiga Hindiya. Bishii Ovember 2020-kii, Uttar Pradesh waxay noqotay maamulkii ugu horreyay ee meel mariyay sharciga Mamnuucaya qaadashada diin kale oo ay ku tilmaameen 'Sharci-darro'. Waxay jawaab u ahayd waxa xagjiriinta Hinduuga ay ugu yeeraan ""Jihaad jacayl"", oo ah erey Islaam naceyb ah oo tilmaamaya aragti shirqool oo aan sal iyo raad lahayn oo lagu eedeynayo ragga muslimiinta ee doonaya in ay haweenka Hinduuga ku beeraan jacayl, iyaga ""ulajeedadoodu  tahay in ay diinta Islaamka qaataan."" Guurka dhexmara dadka haysta diimaha kala geddisan ee Hindiya ayaa ka diiwaan gashan Xeerka Guurka Gaarka ah, kaas oo amraya in la bixiyo muddo 30 maalmood oo ogeysiis ah. Laakiin lamaanayaasha waxay ku nool yihiin cabsi waqtigan hadda oo leh sharci cusub oo bartilmaameedsanaya guurka noocaas ah. Caqabad kale ayey ku tahay Caa'isha iyo Santosh oo lahaa xiriir muddo 13-sano ah. Waxay ku kulmeen kuliyad ku taal Gujarat, sannadkii 2009-kii. Wuxuu baranayey luuqadda Gujarati, iyaduna waxay ahayd arday barata dhaqaalaha. Caa'isha aabaheed wuxuu lahaa meherad yar waxayna ahayd macallin iskuul. Santosh aabihiis wuxuu ka shaqeeya jaamacad, wuxuu sidoo kale ahaa sawir qaade madaxbanaan. Caa'isha, waa gabadh Muslim ah, halka Santosh na yahay Dalit, oo ah beel salka ku haysa kala sarreynta qoomiyadaha Hinduuga. Waxay labaduba xasuusteen sannadkii 2002-dii, markii in ka badan 1,000 qof oo u badan Muslimiin ay ku dhinteen rabshado, ka dib markii uu dab qabsaday tareen ay ku dhinteen 60 xujey Hindu ah. Dadka muslimiinta ayaa lagu eedeeyay in ay iyagu bilaabeen dabka. Waxay ahayd mid ka mid ah dhacdooyinkii ugu xumaa ee la xiriira rabshadaha dhanka diimaha. Caa'isha iyo Santosh, oo ku koray dhibaatooyinkii dhacdadaas ka dhashay, ayaa sheegay in ay ka warqabaan cawaaqib xumada ka dhalan karta jacaylkooda. ""Gujarat, in ay degganaadaan lamaane kala diin ah waa arrin dhib wayn keeni karta,"" ayuu yiri Santosh. ""Ma kulmi kartid, ma hadli kartid, waxba ma qaban kartid."" Balse iyagu ma niyad jabin. Santosh wuxuu u sheegay Caa'isha intii xiriirkoodu cusbaa inuu ku dadaali doono illaa dhamaadka noloshooda. Ka dib markii ay ka qalin jebiyeen kuleejka, sannadkii 2012-kii, si dhif ah ayey u kulmi jireen - marka ay kulmayaan waxay la imaan jireen qorshe taxaddar leh. Waxayna ku kulmi jireen goobaha bulshada iskugu yimaadan si aaanan looga shakin. Santosh waalidkiis markay ogaadeen xiriirka, waxay go'aansadeen in ay u guuriyaan oo ay xitaa ku qasbaan inuu u tago gabar kale, bishii November ee la soo dhaafay. ""Waan murugsnaa maalmo dhan. Ma aanan la hadli karin Caa'isha maadaama qoyskeeda ay sidoo kale ogaadeen xiriirkkeena,"" ayuu yiri. Caa'isha aabaheed iyo walaalkeed waxay ku cadaadinayeen in ay nin kale u guuriyaan. Sidaa darteed Santosh iyo Caa'isha waxay isku dayeen in ay ku aqal galaan Gujarat - waxay codsadeen in ay la diiwaan geliyo meherkooda, sida uu qabo sharciga guurka, Laakiin mid ka mid ah shaqaalaha ka howlgala xaruntaas oo arkay magaca Caa'isha ayaa ku wargaliyay aabaheed. Santosh wuxuu qareen siiyay 25,000 rupees ($ 340; £ 250) si guurkooda loo diiwaan galiyo, laakiin qareenka wuu ka noqday. 22-kii bishii Janaayo, waxay yimaadeen magaalada Delhi iyagoo ugu dambeyn ku raja weyn in ay is guursadaan. Waxay sheegeen in duullimdka Delhii uu ahaa kulankoodii ugu horreeyay oo ay saacado wada joogaan, tan iyo intii uu soo jiray xiriirkooda, muddo 13 sano ah. Markii ay yimaadeen waxay raadiyeen xaafiisyada Dhanak oo ah koox maamusha guryaha badqaba ee dadka lagu qariyo. Waxay ogeeysiiyeen waalidiintooda iyo xarumaha booliska inay ku sugan yihiin Delhi. Waxay guryahaas u wareegeen 29-kii Janaayo. Xarumaha Dhanak waxay qaabilsan yihiin guryaha ay degaan lammaanaha diimaha kala duwan haysta. Aasaasaha oo lagu magacaabo, Aqif Iqbal ayaa sheegay in ay helaan wicitaano kaga yimaada lammaanaha haysta diimaha kala duwan ee doonaya inay is guursadaan, tan iyo intii la  meel mariyay sharciga muranka badan dhaliyay ee Uttar Pradesh. Inta badan lammaanaha waxay waayaan shaqooyinkooda inta ay is qarinayaan. Ka diba waxay la kulmaan dhibaatooyin badan oo cabsi iyo wal wal badan leh, laakinse waxay sheegaan in kalsoonida ay isku qabaan ay keenayso in ay horay u socdaan."
religion	Salmaan Rushdi: Qoraagii buugga 'Ayaadaha Sheydaanka' oo mindi lagu weeraray	"Qoraaga Salman Rushdie, oo sannado badan loogu hanjabay dil ka dib markii uu qoray Buug uu ciwaan uga dhigay Aayadaha Shaydaanka, kaas musliim badan u arkeen in lagu aflagaadeeyay Qur'aanka kariimka ah iyo nebiga ayaa lagu weeraray masrax ku yaal gobolka New York. Ninkaan Ku guuleystayaasha abaalmarinta buugaagta, wuxuu ka hadlayay munaasabad ka dhacday Machadka Chautauqua waqtiga weerarku dhacayay. Booliska gobolka New York ayaa sheegay in nin laga shakisan yahay uu ku soo orday masraxa oo uu weeraray Mr Rushdie iyo wariyihii wareysanayay. ""Rushdie waxa uu dhaawac muuqda ka soo gaaray qoorta,"" ayaa lagu yiri bayan ka oso baxay booliiska. Qoraaga waxa lagu qaaday diyaarad helikobter ah oo la geeyey isbitaal deegaanka ah. Xaaladiisa ayaanna hadda la ogeyn sida ay tahay. Wariye Henry Reese, oo ah wariyihii waraysanayay ayaa isna dhaawac fudud ka soo gaaray madaxa. Mr Reese waa aasaasaha hay'ad dowli ahayn. Eedeysanaha ayaa isla markiiba xabsiga la dhigay, sida ay booliisku sheegeen. Qoraagaan u dhashay dalka Hindiya  wuxuu caan ku noqday  buugga lagu magacaabo (Midnight Children ) oo uu qoray sanadkii 1981, kaasi oo hal milyan oo nuqul lagu iibiyay gudaha dalka Ingiriiska. Balse Mr Rushdie buugiisii afaraad oo ciwaan uga dhigay Aayadaha Shaydaanka oo ka carreysiiyay musliim badan ayaa ku qasbay in muddo sagaal sano ah uu is qariyo. Buuggaan markii uu faafay wuxuu carro ka dhaliyay dunida Muslimka iyadoo loo arkay in loogu gefay diinta Islaamka, waxaana laga mabnuucay qaar ka mid ah dalalka Islaamka. Sanad kadib markii la daabacay buuggaan ayaa hoggaamiyaha ruuxiga ah ee Iran Ayatollah Cali Khumeyni wuxuu ku baaqay in la dilo Rushdi isla markaana waxaa uu ku yaboohay in ciddii howshaas fulisa la siinayo  lacag dhan saddex milyan oo doolarka Mareykanka ah. Salman Rushdi waxa uu horey u sheegay in buugiisa mala-awaalka ah uu ka hadlayay nolosha dadka soo galootiga ah. Tobanaan qof ayaa ku dhintay rabshado ka dhashay kadib markii ay dibadbaxyo dhigeen musliim ka carreysan buugga."
religion	Pakistan: Nin iyo afadii oo u xidhan in ay Nebi Maxamad caayeen oo qaba yididiilo ah in la sii dayn	"Shagufta Kausar iyo ninkeeda Shafqat Emmanuel oo lixdii sano ee u dambaysay ku jiray jeel ay ku sugayeen go'aanka racfaan ay ka qaateen xukun dil ah oo loogu riday ""aflagaado diineed"" ayaa yididiilo gashay. Qoyskan saboolka ah ee ah Masiixiyiinta ah ayaa ku noolaa magaalo ku taal badhtamaha Pakistan oo la yidhaa Gojra ayaa rajeynaya in dhammaadkii dhibtoodu soo dhawdahay, maadaama oo Maxkamadda Saree ee Lahore dhegaysiga racfaankooda u qabatay Arabacada. Qareenkooda, Saif ul Malook, oo sidoo kalena qareen u ahaa Asia Bibi oo ahayd haweenay kale oo Masiixiyad ah oo hore loogu xukumay dil ah aflagaado diineed kuna guulaystay inuu xukunkaa ka difaaco, ayaa BBC-da u sheegay in caddaymaha lagu saleeyey xukunka qoyskan lagu riday goldoloollyin badan leeyihiin. Laakiin waxa uu ka digay in garsooreyaashu ""ka cabsan karaan"" in ay eedaysanayaasha fasaxaan, hadii qudhooda ay beegsadaan kuwa xag jirka ahi.  Dhegaysiga dacwadaha ee maxkamadaha ayaa todobaadadii u dambeeyey gaabis ahaa fayraska karoona ee dilaacay awgii. Pakistan oo xirtay ninkii dhunkaday gabdhihii la dilay Gabdho ay qoyskooda dileen kaddib markii lagu dhex arkay muuqaal baraha bulshada ku baahay Shimbir Hindiya basaasnimo u qabatay oo Pakistan laga yeeshay Lamaanahan waxa xukunku ku dhacay 2014 oo waxa lagu helay in ay fariimo aflagaado diineed ah oo Nebi Muxammad lagu caayayo u direen imaamka masaajid magaalada ay deganaayeen ku yaal, telefoonka laga diray fariimahana waxa ku diiwaan gashan magaca Shagufta Kausar. Dembiga aflagaadada diineed ciqaabtiisu waxay Pakistan ka tahay dil, hase yeeshee in kasta oo aan weli cidna lagu fulin tobanaan qof ayaa waxa dilay dad cadhaysan markay ka war helaan in  dembigaa lagu eedeeyey. Shagufta walaalkeed oo la yidhaa Joseph, hase yeeshee codsaday in aan magaciisa labaad la sheegin, ayaa BBC-da u sheegay in lamaanahaasi beri yihiin oo uu rumaysan yahay in aanay tacliin ay ku qori karaan fariintaa aflagaadada ah lahayn ba. Shagufta waxay shaqaale hoosaad ka ahayd Iskuul Masiixiyiintu leeyiin, ninkeeda Shafqat na waa nin jidhka waaxi qalashay. Joseph wuxu sheegay in mar uu jeelka ku booqday uu  Shafqat u sheegay in la jidh dilay oo lagu qasbay inuu qiraal been ah sheego: ""wuxu ii sheegay in boolisku aad u garaceen ilaa lugtu jabtay"". Qoyskaasi waxay leeyihiin afar caruur ah oo uu Joseph sheegay in ay riiqdii naxdinta qabaan. ""Mar kasta way ooyayaan… way tebaan oo waxay doonayaan in ay mar kale waalidkood arkaan"". Ururada u dooda xuquuqda aadanaha ayaa sheegay in had iyo goor la iskugu dacweeyo aflagaado diineed si loo kala aargoosto ama dadka haysta diimaha kale lagu eedeeyo.  Qareenka lamaanahaasi wuxuu BBC-da u sheegay in markii dhagaysiga dacwadoodu socotay la soo hadal qaaday in ay suurto gal tahay in qof Masiixi ah oo ay jaar yihiin oo ay isku cadhoodeen ay dhici karto inta uu kaadhka telefoonkaa soo iibsaday uu magaca Shagufta Kausar ku diiwaan geliyey ka dibna uu fariinta ka diray si uu dembi u geliyo. Xukunnada aflagaadada diimeed ee dadka lagu rido badanaa kama dambaysta waxa lagu laalaa racfaan. Sannadkii hore ayaa Asia Bibi dalkaa ka dhooftay toban sano iyo dheeraad ay xabsiga ku jirtay ka dib markii Maxkmadda Sare ee dalku ku weyday dambigii hore loogu xukumay. Go'aankaa maxkamaddu wuxu dhaliyey mudaharaadyo rabshado watay oo ay dhigeen kooxo diineed. Qareen Saif ul Malook wuxu BBC-da u sheegay in uu rumaysanyahay in eedda lagu oogay Shagufta Kausar iyo ninkeedu ay xataa ka fududahay tii lagu oogay Asia Bibi. Wuxu sheegay in qoyskaasi u qalmaan taageero ay ka helaan beesha caalamka iyo sidoo kale in hadii la sii daayo ay u baahan doonaan magangelyo ay dibadda ka helaan. Joseph ayaa ina BBC-da u sheegay in qoyskaasi rajada ay qabaan dardartu gashay markii ay arkeen in Asia Bibi la sii daayey. Garsooreyaasha Maxkamadda Sare ee dembiga ku waayey Asia Bibi waxay ka digeen halista ka dhalan karta in si been ah la isugu dacweeyo eedda ah aflagaado diimeed, laakiin sidaas oo ay tahay ayaa hadana waxa maxkamadaha dalkaas la gaadhsiiyaa dacwado arintaa la xidhiidha. Bishii Abriil ayaa haweenay ka tirsan dariiqada Axmadiyada oo Pakistan looga haysto in ay kufaar yihiin waxa lagu eedeeyey in ay cayday Nebi Muxammad mar ay dad isku af dhaafeen goob ay doonaysay in ay tabarucaad masaajid loogu ururinayey wax ku darto."
sports	Ciyaaryahan Marcus Rashford: Marnaba raaligelin kama bixinayo midabka aan ahay	"Weeraryahanka xulka qaranka Ingiriiska iyo kooxda Manchester United, Marcus Rashford ayaa raaligelin ka bixiyay kadib markii uu ku guuldareystay in uu dhaliyo rigoore ciyaartii kama dambeysta aheyd ee Talyaaniga uu Ingiriiska kaga qaaday koobka Yurub 2020. Rashford wuxuu sheegay in uusan marnaba raaligelin ka bixin doonin midibka uu yahay balse uu ka qoomameyno guuldarrada. Ciyaartooyda kala ah Jadon Sancho, Marcus Rashford iyo Bukayo Saka ayaa baraha bulshada kala kulmay falal cunsurinimo ah. Saddexdaas ciyaartooy ayaa ku guuldareystay inay dhaliyaan rigoorayaasha. ""Waxaan aqbalayaa dhaleeceynta la ii jeediyay gaar ahaan sida aan ciyaarta uga soo muuqday, rigoorihii in aan dhaliyo ayay aheyd balse ma dhicin, marnaba raaligelin kama bixinayo midibka aan ahay iyo halka aan kasoo jeedo"" ayuu yiri Rashford. Tababaraha xulka Ingiriiska Gareth Southgate ayaa dhankiisa sheegay midabtakoorka lagula kacay ciyaartooyda ay tahay arrin aanan la aqbali karin halka Ra'iisul Wasaaraha UK iyo xiriirka kubadda Cagta Ingiriiska ay cambaareeyeen falalka la kula kacay ciyaartooydaas. Booliska London waxay sheegeen inay baarayaan falalka cunsurinimada ah ee lagula kacay ciyaartooyda. Wuxuu taageerayaashiisa uga mahadceliyay taageerada ay u muujiyeen"" Waxaan ahay Marcus Rashford, 23 ayaan jiraa, waxaan ahay qof madow ah oo kasoo jeedo Withington iyo Wythenshawe ee koonfurta Machester, waxaan idiin kaga mahadcelinaya farriimaha aad igu taageerteen, waxaan soo laaban doonaa aniga oo awood leh"" Hadal haynta maanta ee wararka ciyaaraha Dalka Ingiriiska oo laga bilaabay olole la magac baxay “Lax bixi’ Isbarbardhigga Taariikhda awoodeed ee xulalka Ingiriiska iyo Talyaaniga Dhanka kale, Kaptanka xulka Ingiriiska Harry Kane ayaa ka hadlay midabtakoorka ka dhanka ah saddexda ciyaartooy. ""Ma tihiin tageeraayasha England, mana idiin rabno"" ayuu yiri Kane oo u jawaabayay dadka ka dambeeyay falalkaas. Wuxuu hadalkiisa sii raaciyay ""Waxay mudan yihiin in la taageero balse ma ahan in lagula kaco cunsurinimo"" ""Ciyaartooyda xulka Ingiriiska waxay mudan yihiin in loogu yeero halyeey balse ma ahan in cunsurinimo lagula kaco iyadoo loo maraya baraha bulshada"" ayuu yirii Ra'iisul Wasaaraha UK. Dhanka kale xiriirka kubadda Cagta Ingiriiska ayaa sheegay inay garab taagan yihiin ciyaartooyda dhibaatada loo geystay isla markaana waxay ku baaqeen in tallaabo adag laga qaado dadka suurtagalka ay tahay inay ka dambeeyeen arrintaas. Marcus Rashford ayaa sanadkii lasoo dhaafay sameeyay guddi-hawleed ay ku jiraan qaar ka mid ah shirkadaha cuntada ee ugu waaweyn Britain si ay isugu dayaan inay gacan ka geystaan yareynta saboolnimada iyo gaajada carruurta. Wuxuu si guul leh ugu ololeeyay in ballaariyo mashruuc cunto bilaash lagu siin doono ku dhawaad 1.3 malyan oo carruur ah. Rashford wuxuu sidoo kale sameeyay naadi qaabilsan waxbarashada carruurta saboolka ah si looga caawiyo helidda buugaagta si ay wax u bartaan."
sports	Waa tee kooxda sugeysa in uu Ronaldo kusoo biiro ka hor dhammaadka Sanadkan?	Kooxda ka dhisan dalka Sucuudiga ee Al -Nasar ayaa ku rajo weyn in uu kusoo biiro weeraryahanka 37-ka ah ee u dhashay Bortuqiiska Cristiano Ronaldo ka hor dhammaadka sanadkan. Haddii Ronaldo uu ku biiro kooxdaas wuxuu la saeexaan karaa heshiis laba iyo bar sana ah kaasoo qiimahiisu uu ku kici karo £174m lacagta giniga ah- (Marca - in Spanish)  Weeraryahanka reer Brazil iyo kooxda Arsenal Gabriel Martinelli oo 21 jir ah ayaa lagu wadaa in kooxdiisa uu la galo heshiis uu toddobaadkii ku qaadanayo £200,000 gini- (Mail).  Kooxda heysta horyaalka Faransiiska Paris St-Germain ayaa dooneysaa in kooxda uu sii joogo gool-dhaliyaha u dhashay Argentina Lionel Messi, ninkan oo haatan ku guuleystay Koobka Adduunka wuxuu qaddaraaskii ku eegaa xilli ciyaareedka dambe, wuxuuna xor u yahay in uu wahadallo la yeesho kooxaha kale ee ka dhisan dibadda Meesha lagu gaaro 1-da bisha January- (Mail).  Kooxaha Arsenal iyo Atletico Madrid ayaa baadigoobayaa Alexis Mac Allister oo haatan Argentina kula guuleystay Koobka Adduunka isla markaana ka dheela khadka dhex- (AS - in Spanish).  Kooxda Manchester United waa inay kooxda ka dhisan Bortuqiiska ee Porto siisaa lacag gaareysa £65m waa haddii ay doonayaan inay kasoo iibsadaan ka hor dhammaadka xilli ciyaareedkan goolhayaha kooxdaas Diogo Costa-  (Correio da Manha - in Portuguese).  Daafaca Croatia Josko Gvardiol, oo 20 jir ah ayaa u muuqdaa in xilli ciyaareedkan uu sii joogi doono kooxdiisa RB Leipzig iyadoo qiimaha lagu jebin karo qanddaraaskiisa uu kula joogo kooxdaas uu ku eg yahay 2024-ka kaasoo qiimahiisu uu gaarayo £96m lacagta giniga ah- (Sky Sports).  Arsenal waxay daneyneysaa inay lasoo wareegto Mykhaylo Mudryk, oo Ukraine garbaha ka dheela 21 jir ah marka uu furmo suuqa kala iibsiga ciyaartoyda bisha January, sida laga soo xigtay agaasimaha sboortiga ee kooxdiisa ee Shakhtar Donetsk- (Football 365).  Goolhayaha reer Mexico Guillermo Ochoa oo 37 jir ah ayaa lagu wadaa in si bilaash ah uu ku biiro kooxda ka dhisan horyaalka Talyaaniga ee Salernitana kadib uu ka dhammaaday qandaraaskii uu kula joogay Club America-  (Sky Sports Italia - in Italian).  Inter Milan ayaa wadahadallo la furatay daafaca u dhashay Talyaaniga Alessandro Bastoni si uu saxeexo heshiis cusub iyadoo ay daneynayaan kooxaha Manchester City iyo Tottenham- (La Gazzetta Dello Sport - in Italian).  Ciyaaryahanka xulka qaranka Argentina Rodrigo De Paul, oo 28 jir ah ayaa qarka u saarnaa in u uku biiro Leeds ka hor inta uusan horey ugu biirin Atletico Madrid. (TalkSPORT). Weeraryahanka kooxda Blackburn iyo xulka Chile, Ben Brereton Diaz, oo 23 jir ah ayaa u muuqdaa in uu sii joogi doono kooxda Ewood Park bisha January isla markaana uu u furan yahay dhookha ah si bilaash uu kooxda kaga tego xilli ciyaareedkan- (Football League World) Riyadii Koobka Adduunka ee Cristiano Ronaldo ayaa dhammaatay, waxaana suuragal ah in aanay jirin meel halkaas looga soo laabto. “Ku guuleysiga Koobka Adduunka ee Portugal waxay ahayd riyada ugu weyn ee xirfadeyda. Nasiib wanaag, waxaan ku guuleystay koobab badan oo heer caalami ah, oo ay ku jiraan kuwo aan la qaaday Portugal, laakiin inaan magaca waddankeena ka dhigo heerka ugu sarreeya adduunka ayaa ahayd riyadeyda ugu weyn.” Ronaldo oo ah qofka taageerayaasha ugu badan ku heysta barta Intstagram-ka ayaa qoraalkiisa si weyn looga fal celiyay, taas oo muujineysa in uu ahaa hadal la wada sugayay. Hadal-heynta ku saabsan Ronaldo ayaa cirka ku shareerneyd dhowrkii isbuuc ee lasoo dhaafay, ilaa wixii ka horreeyay billowga Koobka Adduunka ee ka socda dalka Qadar. Wareysi uu bixiyay goor sii horreysay ayuu dhaliilo ugu jeediyay kooxda uu ka tirsanaa ee Manchester United, kaasoo horseeday in uu ka tago kooxda. Wareysiga carada dhaliyay ee Ronaldo ayaa daba socday go'aankii uu macallinka United kursiga keydka ku fariisiyay Ronaldo oo aan raalli ka ahayn in la nasiyo. Dhowr maalmood ka horna waxaa warbaahinta qabsaday warka ku saabsan Ronaldo ka dib markii kursiga keydka laga fariisiyay xulkiisa qaranka ee Boortaqiiska, waxayna ahayd markii ugu horreysay ee ay sidaas dhacdo tan iyo sanadkii 2008.
sports	Mid ka mid ah ciyaartoyda kooxda Manchester United 'oo dambi galay'	"Kooxda Manchester United ayaa la hadli doonta difaacooda Marcos Rojo, kaddib markii la shaaciyay inuu ku xadgudbay shuruucda xayiraadaha coronavirus ee dalkiisa Argenitina. Sawirro muujinaya Rojo oo sigaar cabaya, saaxiibbadiisna kula ciyaaraya bannaaka ayaa lagu shaaciyay baraha xiriirka bulshada, waxayna qabsadeen hadal heynta inta badan dadka ciyaaraha daneeya, iyagoo eedeymo kala dul dhacay ciyaaryahanka. Rojo oo wali ka tirsan United ayaa hadda qaab amaah ah kula jooga kooxda Estudiantes, waxaana sawirrada lagu ceebeeyay soo bandhogay walaakiis Franco. Sawirradaas ayaa durba laga tiray bartii lasoo galay markii hore. 30 jirkan ayaa horay marar badan baraha bulshada loogu maadeystay isagoo lagu dhaliilayo inuu sigaarka aad u cabo. Dalka Argentina ayaa lagu soo rogay xayiraado dhinaca dhaqdhaqaaqa iyo ganacsiga ah, si loo yareeyo faafitaanka cudurka coronavirus. Sida qorshuhu yahay, wuxuu sharciga xayiraadda soconayaa ilaa laga gaaro 10-ka bishan May. Rojo, waa ciyaartoygii ugu dambeeyay ee ka tirsan horyaalka Premier League ee lagu eedeeyo xadgudub dhinaca sharciga ah. Ciyaartoyga garabka uga ciyaara kooxda Aston Villa ee isla horyaalka Ingiriiska, Jack Grealish, daafaca kooxda Manchester City Kyle Walker iyo weeraryahanka kooxda Everton Moise Kean ayaa dhammaantood lagu eedeeyay inay jabiyeen shuruucda ay dowladda soo rogtay iyo talooyinka la xiriira xakameynta cudurka faafaya. Tartanka Premier League oo ciyaartoydan mashquulin jiray ayaa hakad ku jira tan iyo bishii March. Kooxaha Premier League-ga ayaa shir ay 1-dii bishan ku yeesheen internet-ka oo maqal iyo muuqaal ahaa waxay kaga wadahadleen qaabka loo soo gabagabeyn lahaa xili ciyaareedka 2019/2020 ee haatan socday. Waxyaabaha laga wada hadley ayaa waxaa ka mid ah in kulamada dhiman lagu qabto garoomo dhexdhexaad ah intii taageerayaashu tagi lahaayeen hadba garoon. ""Qorshaha waxaa ka mid ah in ilaa 10 garoon lagu qabto horyaalka marka dib loo billaabo,"" ayaa lagu yidhi warar ka soo baxay kulankaasi. Premier League-ga ayaa sidoo kale u baahan doona ilaa iyo 40 kun oo qalabka baaritaanada si ciyaartoyda iyo shaqaalaha kooxaha loogu sameeo baaritaan haddii ay noqoto, si loo dhamaystiro 92 ciyaarood ee dhiman, kuwaasi oo lagu ciyaari doono garoomo albaabadu u xiran yihiin oo aan loo ogoleyn taageerayaasha."
sports	Ramla Ali: Waa tuma gabadha Soomaaliya ku mataleysa tartanka Feerka Olimbikada?	"Gabadha Soomaaliya ku meteleysa tartanka feerka ee Olimpikada, Ramla Cali ayaa saacadaha soo socdo la feertami doonto gabadh u dhalatay dalka Romania oo lagu magacaabo Maria Claudia. Feerkooda ayaa noqonaya kii 16-aad ee tartankan. Ramla Cali oo ah gabadh Soomaali ayaa mar kale taariikh u sameynaysa dalkeeda, iyadoo noqotay haweeneydii ugu horreysay ee ka soo jeedda Soomaaliya ee u tartanta ciyaaraha feerka ee Olimbikada. Sanadkii 2017 ayay aheyd markii Ramla ay ku guuleystayb tartanka feerka, waxay noqontay gabadhii ugu horreysay ee Muslim ah eek u guuleystay feer dalka Britain. Wixii ka dambeeyay guushaas waxay go'aansatay in Soomaaliya ay ku matasho tartanka Olimbikada gaar ahaan feerka. Ramla Cali oo ah gabadh ku guuleysatay tartanka feerka ee Ingiriiska sanadkii 2016-kii ayaa waxay haatan heshiis la gashay shirkad qaabilsan tartamada feerka oo la yiraahdo Matchroom Boxing. Ramla iyada oo ilmo yar ah ayaa qoyskooda ka qaxeen magaalada Muqdisho horaantii sagaashameeyadii markii dagaalka sokeeye socday. Qoyskooda ayaa dagaalladaa ku waayay walaalkeed oo 12 jir ahaa. Ramla oo 31 jir waxay sheegtay inay hadafkeedu uu yahay inay noqoto qofkii ugu horreeyay ee Soomaali ah ee ka qeybgala tartanka olimbikada ee feerka. Ramla Cali waxay barashada feerka billawday markay dhawr iyo tobon jirka ahayd, hooyadeedna waxay u sheegi jirtay in ujeedadeedu tahay jimicsi ee aanay tartan doonayn. Hadda Ramla waxay dooneysay in Soomaaliya ay ku matasho tartamada caalamiga ah ee Feerka, waxaana ka mid ah midka hadda ka socdo dalka Japan, ee dib loo soo dhigay sannadkii 2020, ka dib xanuunka Covid-19 cabsidiisa. ""Waxaan doonayaa in aan ku guuleysto tartanka feerka ee adduunka"" ""Waxaan ku rajo weynhay in dadka ay aragti wanaagsan ka heysan doonaan Soomaaliya"" Waxaana gabadhan tababar siiyay seygeeda Richard Moore oo isagu ah tababare feerka ah. Ramla aabaheed wuxuu ahaan jiray Imaam, waxayna ka qalin jabisay jaamacad, marna waxay u shaqayn jirtay shirkad sharciyada ka shaqaysa laakiin waxay soo rawaxi jirtay goor dambe oo habeenimo ah. Lix bilood ka dib ayey ku noqotay ciyaartii oo nolosheda si aad ah saamayn ugu yeeshay. Waa haweenaydii ugu horaysay ee Muslimad ah ee ku guulaysatay tartanka feerka Ingiriiska. Muddo dheer ayay hamigeeda ka qarineysay qoyskeeda oo waxay ka baqaysay in aysan u ogolaan doonin. ""Waxaa la joogaa xilligii aan sii xoojin lahaa mihnadeyda, waa mid weli taagan riyadeyda ku aadan ka qeybgalka tartanka olimbikada, waxaan ku faraxsanahay in aan bilaabo safarkaas"" ayay tiri Ramla. Eddie Hearn oo kamid ah dadka garabka u ah Ramla wuxuu yiri ""Sheekada Ramla waa mid qeyrul caadi ah oo dhiirigelin leh, in heerkan ay soo gaarto waxay soo martay dhibaatooyin badan"" ""Ramla waxay ku biirtay shirkadda Matchroom, shirkaddaas oo taageereysa qaar kamid ah dumarka ugu wanaagsan ee u taagan xuquuqda dumarka dunida, waxay joogtaa goobtii ugu habooneyd ay ku gaari karto riyadeeda ah in Soomaaliya ay ku guuleysato tartanka caalamiga ah ee feerka"" Soomaaliya weligeed kama ay qayb galin tartanka feerka ee ciyaaraha Olombigga, laakiin Ramla Cali waxay doonaysaa in ay labadaa arimood ba ka dhabayso. Haday guul ka soo hoyso iyo haddii kaleba, Ramla waxay rumaysantahay in isku dayga arintaasi uu guul u yahay. ""Mar baa [qof dumar ah] fariin iigu soo dirtay baraha bulshada waxay tiri: Gabadheyda ayaa daawatay waraysi lagaa qaaday kaddib waxay bilowday in ay feerka barato, waana toban jir. War fiican buu ahaa oo waxaan is iri haddii aad sidaas dadka qof dhiiri geliya ugu noqoto waabad guulaysatay"" ayay tiri Ramla Cali."
sports	Arsenal oo ay laba guul usoo hoyatay kaddib karbaashii Chelsea	Gooldhaliyaha reer Gabon Pierre-Emerick Aubameyang ayaa mar kale ka dhabeeyey mucjisada ciyaareed ee uu ku soo bandhigayo garoonka Wembley ka dib markii kooxdiisa Arsenal uu ka caawiyey inay ku guulaysto koobkii 14-aad ee tartanka FA Cup-ka ee ugu faca weyn aduunka, ka dib guul 2-1 ah oo ay ka garaacday naadiga Chelsea. Chelsea ayaa ciyaarta hoggaankeeda qabatay shan daqiiqo gudahood iyadoo kubad qurux badan oo ay isku dhiidhiibeen kooxda dharka buluuga ugu dambeyntii uu lugta la helay weeraryahanka Ameerikaanka u dhashay Christian Pulisic, laakiin waxay la hayste iyo dhibane u noqdeen wacdaraha. Aubameyang,kaasi oo ahaa halyeeyga Arsenal ee ciyaartan iyo tii ka sii horreysay ee ay ku soo gaareen heerkan oo laba gool oo uu dhaliyey kaga soo guulaysteen Manchester City, kulankii afar dhamaadka. Goolka koowaad ee Aubameyang ayaa ahaa gool ku laad uu kooxdiisa u dhaliyey daqiiqadii 28-aad, iyadoo rigoorahaasi uu ku yimid qalad uu ku galay kabtanka Cheslea Cesar Azpilicueta, laakiin goolka labaad ayaa ahaa mid ay in badan xusuusan doonaan mucaashiqiinta kubada cagta. Chelsea qaybtii hore ee ciyaarta waxaa dhaawac uga baxay kabtankooda Azpilicueta iyagoo wixii intaasi ka dambeeyey la daalaa dhacayey weerarka Arsenal, waxaase xaaladu ku sii xumaatay markii uu isna dhaawac noqday Pulisic. Mashaqadii Chelsea haystay waxay ka sii dartey daqiiqadii 73-aad markaasi oo kaarka cas loo taagay Mateo Kovacic kaasi oo sida muuqatay kaarka jaalaha oo wax lagu tilmaamay in uu ahaa deg deg uu ugu taagay garsoore Anthony Taylor. Guusha Arsenal ay ku hanatay koobkan oo ay timid 21 mar ciyaarta finalka ayaa waxay uga dhigan tahay in tababaraha Arsenal Mikel Arteta oo taariikh u dhigay kooxdiisa isagoo noqday qofkii ugu horreeyey ee koobkan ku guulaysta isagoo ciyaaryahan ah iyo isagoo tababare ah. Gushaan ayaa Arsenal sidoo kale u sahashay iney xilli ciyaareedka dambe ka qeyb gasho tartarnka koobka Europe league. Guuldarada Chelsea waxay ka macno tahay in sadeex jeer toban ciyaaraha final-ka ee koobka FA laga badiyey, iyadoo sadexdaasiba ay ka badisay Arsenal. Arsenal guushaan waxay uga dhiga tahay in tan iyo 2002-dii todobo mar oo ay timid final-ka FA cup-ka ay ku guulaystay, mana jirto koox intaasi mar oo isku xigta final-ka timid. Arteta waxaa kale oo uu noqday tababarihii ugu horreeyey ee Arsenal ee sanadkiisa ugu horreeya ku guulaysta koob tan iyo George Graham oo sidaasi sameeyey 1986-87. Goolka uu dhaliyey Christian Pulisic ee lagu furay goolasha ciyaartan ayaa ahaa kii ugu horreeyey ee ciyaaryahan Mareykanka u dhashay uu ku dhaliyo kulanka final-ka. Goolhayihii Chelsea u hayey goosha Willy Caballero oo 38 sano iyo 308 maalmood jira ah ayaa noqday goolhayihii ugu da'ada weynaa ee Chelsea goosha u qabtay ciyaarta kama dambeysta ah ee FA cup-ka.
technology	Maxaa dhici kara haddii duuliyeyaasha diyaaradda ay hurdaan ama miyir daboolmaan?	"Waxaa horey dunida uga dhacay dhacdooyin la xiriira duuliyeyaasha diyaaradaha qaar oo hurdday ama miyir daboolmay, arrintaas oo halis gelin karta nolosha dadka raakabka ah. Waxyaabaha ugu weyn ee loo aaneynayo dhibaatadan ayaa ah daalka iyo hurdada la'aanta ay la kulmaan qaar kamid ah duliyeyaasha caalamka. Waxaana lagu qiyaasaa shilka ka dhasha khaladaadka banii'aadanka gaar ahaan haddii uu duulayo daalo isla markaana uu hurddo boqolkiiba 15 ilaa 20. Daalku wuxuu keenaa in howasha ay duuliyaha ay gaabis noqoto gaar ahaa feejignaanta iyo go'aan qaadashada daciif noqota. Sahan uu sameeyay ururka duuliyayaasha ee British Airline (Balpa) oo wareystay  500 oo duuliyeyaal ayaa lagu ogaaday in 43% ay si iskood ah ugu seexdeen qolka diyaarada laga wado, halka boqolkiiba 31% ka mid ah  duuliyayaashaasi waxay sheegeen in markii ay tooseen duuliyaha kale uu isna hurday. ""Ma jirto wax diyaarad ah oo burburtay taariikhda duulimaadka kadib markii uu duuliyaha diyaaradda ka seexday kontaroolka,"" ayuu yiri David Learmount, oo ah duuliyihii hore ahna tifaftiraha majaladda ka warranta badbaadada duulimaadka ee Flight Global, sida uu ku warramay wargeyska The Guardian. Wuxuu intaa ku daray ,""Weligeed ma dhicin arrintaas"". Daalka ayaa lagu sheegay mid ka mid ah sababaha keenay in shaqaalaha diyaaradda ay si degdeg ah uga jawaabi waayaan xawaaraha diyaaradda. Sanadkii 2009-kii waxaa magaalada Buffalo ee dalka Mareykanka ku dhacday diyaarad, waxaana diyaaradda ku dhintay dhammaan dadkii saarnaa diyaaradda, waxaana la ogaaday in duuliyeyaashii diyaaradda ay ku guuldareysteen inay ka jawaabaan digniinta markii ay diyaaradda si gaabis ah hawada ugu socotay. Waxaana la sheegay in duuliyeyaashii diyaaradda iyo rakaabkaba ay safar dheer soo galeen oo aysan nasan. Shaley ayay aheyd markii labo duuliye ay seexdeen iyagoo lumiyay dhabbaha ay diyaaraddu ku cararto si ay duulimaadka si nabad ah ugu dajiyaan. Ilaalada hawada ayaa la xiriiray kadib markii ay kasoo dageen garonka diyaaradaha ee Addis ababa.  Shaqaalaha diyaaradaha Ethiopian airline ayaa ugu danbeyn qaylo ku kiciyay duuliye yaasha taasi oo sababtay in diyaaradda  dajiyaan. Maantana waxaa soo baxaya warar sheegayo in shaqada laga joojiyay labadii duuliye ee u shaqeynayay shirkadda diyaradaaha ee Ethiopian Airlines. Diyaaradda  Boeing 737, waxay qaadda 154 rakaab ah taasi oo wax kayar labo saacadood ku qaadata marka ay u safreyso dalalka deriska ah. Mararka qaar hurdo kama oo kali ah ma ahan waxyaabaha welwelka keena. Waxaa jirtay diyaarado ku khasbanaatay si deg deg ah loo dejiyo kadib markii uu xanuun lasoo darsay duuliyaha diyaaradda, sanadkii 2019 diyaarad rakaab laga lahaa dalka Ruushka, laguna magacabo Aeroflot ayaa si degdeg ah u degtay kadib markii mid kamid ah duuliyeyaashii waday diyaaradda uu wadnaha istaagay. Diyaaraddan oo xilliggaas ka ambabaxday magaalada Moscow ee caasimadda Ruushka, kuna sii jeeday magaalada Anapa ay si degdeg ah ugu degtay garoonka caalamiga ee Platov ee magaalada Rostov-on-Don. Duuliyihii labaad ayaa la sheegay in uu la wareegay diyaaradda, wuxuuna markii dambe codsaday in diyaaradda ay si degdeg ah u degto, kadib markii uu khalkhalay."
technology	Ninkii naqshadeeyay mid kamid ah teleefoonada ugu qaalisan caalamka oo shaqada ka tagaya	"Jony Ive oo ah ninka telefoonada ay soo saarto shirkadda Apple u naqshadeeyn jiray ayaa shaaca ka qaaday inuu shaqada ka tegayo si uu sameysto shirkad gaar ah. Waxaa uu gaarsiiyay shirkadda heer ay noqoto midda ugu dhaqaalaha wanaagsan caalamka. Ninkan ayaa waxaa uu naqashadeyn jiray teleefoonada kala ah Mac, iPod iyo iPhone, waxaa uu ka dhawaajiyay in dabayaaqada sannadka uu shaqada isaga tegayo si uu sameeyo shirkad isaga u gaar ah oo arrimaha teknoolojiyadda qaabilsan laguna magacaabo 'LoveFrom. ""Waa taallaabo iska caadi ah waana wakhtigii ugu haboonaa ee aan sameyn lahaa isbaddal"" ayuu yiri naqshadeeyahan u dhashay dalka Ingiriiska. Madaxa shirkadda Apple, Tim Cook waxaa uu sheegay in Jony Ive uu horumaro gaarsiiyay shirkadda isla markaasna aanan lasoo koobi karin heerka uu gaarsiiyay Apple. Ma basaas ayaad jeebka ku wadataa? Apple oo baaraysa app ay dawladda Sacuudigu leedahay Apple oo raalligelin ka bixisay awoodda iPhone oo ay yaraysay Tegitaankiisa ayaa imaanaya xilli uu isbaddal ku yimid maamulka shirkadda, madaxii arrimaha ganacsiga ee Apple,Angela Ahrendts ayaa bishii April shaqada ka tegtay, maalgashatada waxay walaac ka muujinayaan hoos u dhac ku yimid iibgeynta teleefoonada Apple. ilaa hadda lama ogo cidda baddali doonto Jony Ive oo ah ninka ay ku tiirsantahay shirkadda teleefoonada Apple. ""Ku dhawaad 30 sanno oo aan sameynay mashruucyo aanan lasoo koobi karin, waxaan ku faraxsanahay shaqooyinkii ugu dambeeyay ee aan ku tallaabsanay oo ay kamid tahay hirgelinta koox qaabilsan naqshadeynta teleefoonada"" ayuu yiri Jony Ive. Marka uu ka tego shirkadda Apple, waxaa uu sameynaya shirkad lagu magacaabo 'LoveFrom' oo uu fadhigeedu yahay gobolka California, sida uu ku sheegay wareysi uu la yeeshay wargeyska The Financial Times. Waxaa uu noqday madaxa naqshadeynta teleefoonada Apple sannadkii 1996-kii, markaas oo ay shirkaddu dhaqaale la'aan heysay, horumarada uu gaarsiiyay waxaa kamid ah soo saaristii teleefoonada iMac sannadkii 1998-kii, waxaa ku xigay iPod sannadkii 2001-dii iyo iPhone sannadkii 2007-dii iyo saacadda ay soo saartay Apple 2015-kii. Jony Ive, waxaa sannadkii 2012-kii abaal marin guddoonsiiyay boqoradda. Tan iyo sannadkii 2012-kii, Jony Ive waxaa uu ahaa ninkii hoggaaminayay naqshadeynta iyo tayeynta teknooloojiyadda shirkadda."
technology	Shirkadaha Ruushka ee jabsada Internet-ka ee ay reer Galbeedka aadka uga baqaan	"Madaxweynaha Mareykanka Joe Biden ayaa ugu baaqay shirkadaha iyo ururada gaarka ah ee Mareykanka inay ""adkeeyaan amaankoda dhanka Internet-ka"", isagoo sheegay in sirdoonku ay muujinayaan in Ruushka uu qorsheynayo weerar dhanka internetka ah oo lagu qaado Mareykanka. Maamulka dhanka internetka ee UK ayaa sidoo kale taageeraya baaqyada Aqalka Cad ee ah ""kordhinta taxadarka amniga internetka"", inkastoo midkoodna uusan bixin wax caddeyn ah oo muujinaya in Ruushka uu qorsheynayo weerar dhanka internetka ah. Ruushka ayaa horey u sheegay in eedeymahan oo kale ay yihiin kuwa ku dhisan""Ruush nacayb"". Si kastaba ha ahaatee, Ruushku waa awood internet-ka ah oo leh hub culus oo ka mid ah qalabka internetka, iyo in dadka jabsada Internet-ka oo awood u leh inay carqaladeeyaan. Ukraine ayaa weli ah mid aan dhib badan ku qabin weerarada dhanka Internetka ee Ruushka balse khubarada ayaa hadda ka cabsi qaba in Ruushka uu weeraro dhanka Internetka ah ku qaado xulafada Ukraine. ""Digniinada Biden waxay u muuqdaan kuwo macquul ah, gaar ahaan markii reer galbeedku ay soo rogeen cunaqabatayn dheeraad ah, kuwa wax jabsada waxay sii wadaan inay ku biiraan dagaalka, iyo dhinacyada dhaqdhaqaaqa ee duullaanku waxay u muuqdaan kuwo aan qorsheyneynin,"" ayuu yiri Jen Ellis oo ka tirsan shirkadda amniga internetka ee Rapid7. Burcadda internet-ka ee ay khubaradu ka baqaan. BlackEnergy - oo weeraro la bartilmaameedsatay kaabayaasha muhiimka ah Ukraine ayaa inta badan lagu tilmaamaa inay tahay goobta Ruushka uu ku qaadayo weerarada internet-ka lagu jabsado,  halkaasi oo uu ka geystay weeraro u muuqda in lagu tijaabinayo farsamooyin iyo qalabka. Sannadkii 2015-kii Korontada Ukraine ayaa waxaa carqaladeeyay weerar dhanka Internetka ah oo lagu magacaabo BlackEnergy, kaasoo sababay in muddo gaaban ay ay adeega korantada ka go'do 80,000 oo macaamiisha shirkad koronto ah oo ku taal galbeedka Ukraine. Ku dhawaad ​​​​hal sano ka dib weerar kale oo dhanka internetka ah oo loo yaqaan 'Industroyer' ayaa koronta la wareegay ku dhawaad saacad ilaa shan meelood meel caasimada Ukraine ee Kyiv. Maraykanka iyo iyo Yurub ayaa ku eedayay  weerarradan burcad-internet-ka  ee milatariga Ruushka. ""Ruushka gabi ahaanba waxa uu isku dayi karaa in uu fuliyo weerar sidan oo kale ah oo ka dhan ah reer galbeedka si uu tusaale ugu noqdo awoodaha una gudbiyo fariin,"" ayay tiri Marina Krotofil oo dhanka amniga internetka u qaabilsan Ukraine, oo gacan ka geysatay baaritaanka jabsiga awoodda. Khubarada sida Marina ayaa sidoo kale qiyaasaya in tani ay sidoo kale khasaaraha dib ugu soo celin karto Ruushka, maadaama ay u badan tahay Galbeedka inay sidoo kale galaagal ku leeyihiin shabakadaha Ruushka. NotPetya ayaa la rumeysan yahay  inuu yahay weerarkii ugu qasaaraha badnaa ee dhanka Internetka taariikhda, waxaana mas'uuliyiinta Mareykanka, UK iyo Midowga Yurub ay ku eedeeyay koox burcad ah oo militariga Ruushka ah . Software-ka wax burburiya waxaa lagu qariyay cusboonaysiinta software xisaabaadka caanka ah ee laga isticmaalo Ukraine, laakiin wuxuu ku faafay adduunka oo dhan isagoo burburiyay nidaamyada kombuyuutarrada kumanaan shirkadood wuxuuna sababay khasaaraha ku dhawaad ​​$10 bilyan oo doolar. Burcadda jabsata Internet-ka ee Kuuriyada Waqooyi ayaa lagu eedeeyaa inay khalkhal weyn ku geysteen weerar kaas la mid ah bil ka hor. WannaCry ""worm"" (nooc ka mid ah fayraska) ayaa xogta ka ururiyay ku dhawaad ​​300,000 oo kombiyuutar 150 waddan. Adeegga Caafimaadka Qaranka ee Britain ayaa lagu qasbay inay baajiso balamo caafimaad oo badan. ""Weerarada noocaan ah waxay keeni doonaan fursadda ugu weyn ee fowdo ballaaran, xasillooni darro dhaqaale, iyo xitaa nolol lumin,"" ayuu yiri Jen Ellis. ""Waxay u muuqan kartaa mid fog, laakiin kaabayaasha muhiimka ah waxay inta badan ku xiran yihiin teknoolojiyadda isku xiran si la mid ah qayb kasta oo kale oo nolosheenna casriga ah, waxaanan aragnay suurtagalnimada taas oo leh saameynta WannaCry ee isbitaallada UK."" Si kastaba ha ahaatee, saynisyahanka kombuyuutarrada Prof Alan Woodward ayaa sheegay in weerarradan oo kale ay sidoo kale khataro ku yihiin Ruushka . ""Noocyadan jabsiga ee aan la xakamayn karin waxay aad uga badan yihiin dagaalka bayoolojiga taas oo ay aad u adag tahay in la beegsado kaabayaasha muhiimka ah ee meelo gaar ah. WannaCry iyo NotPetya waxay sidoo kale arkeen dhibanayaasha Ruushka sidoo kale."" Bishii Maajo 2021 xaalad degdeg ah oo ka dhacday gobollo badan oo Maraykan ah ka dib markii tuugada internet-ka ay sababeen in dhuumaha shidaalka ee muhiimka ah la xiro. Dhuumaha Colonial Pipeline  waxa ay qaadaan 45% saadka naaftada, baatroolka iyo shidaalka diyaaradaha ee Xeebta Bari waxana dhuumahani qeybiya shidaalka ku yimid qalqal. Weerarkan ma aysan fulin burcadda internet-ka ee dowladda Ruushka, balse waxaa geystay kooxda DarkSide ransomware, oo loo maleynayo in ay saldhig ku leedahay Ruushka. Shirkadda dhuumaha qaada shidaalka ayaa qiratay in ay siisay dambiilayaashan $4.4 milyan . Dhawr toddobaad ka dib shirkadaha hilibka ayaa saameyn kale la so gudboonaatay ka dib markii ay weerareen koox la yiraahdo REvil ay weerareen shirkadda JBS, oo ah shirkadda ugu wayn caalamka ee soo saarta hilibka lo'da . Mid ka mid ah cabsida ugu weyn ee khubarada ka qabaan awoodda internetka ee Ruushka ayaa ah in Kremlin-ka laga yaabo inay ku amraan kooxaha dambiyada internetka inay abaabulaan weerarrada lala bartilmaameedsanayo Mareykanka, si loo kordhiyo carqaladeynta. ""Fa'iidada ku jirta in lagu amro dambiilayaasha internetka inay fuliyaan weerarrada madaxfurasho lagu dalbado waa fowdada guud ee ay keeni karaan. Tiro badan oo ka mid ah waxay sababi karaan dhaawac halis ah oo dhaqaale,"" ayuu yiri Prof Woodward. Xaaladda kasta oo ah in waddan ka tirsan Nato  uu la kulmi karo weerar  internet-ka oo sababa khasaare nafeed ama dhaawac weyn oo aan laga soo kaban karin, waxay tani mar kasta dhalin kartaa adeegsiga xeerka lambarkiisu yahay 5, kaasi oo ah qodobka difaaca guud ee isbahaysiga. Laakiin khubarada ayaa sheegaya in tani ay Nato u jiidi doonto dagaal aysan dooneyn in ay qeyb ka noqoto, sidaa darteed jawaab kasta oo laga bixinayo ayay u badan tahay inay ka timaado Mareykanka iyo xulafada dhow. Madaxweyne Biden ayaa horay u sheegay ""waxaanu diyaar u nahay inaan ka jawaabno"" haddii Ruushku uu weerar ballaaran ku qaado Maraykanka. Si kastaba ha ahaatee, qulqulutooyiinka  internetka ee aan horay loo arag ee lagu arkay Ukraine toddobaadyadii la soo dhaafay ayaa muujinaya sida sahlan ee ay xaaladda u sii murgi karto. Markaa tallaabo kasta waxay u badan tahay in si aad ah looga fiirsado"
technology	Sawirrada toddobaadka iyo Afrika 19-25 February 2021	Qaar ka mid ah xulka sawirrada toddobaadka ee qaaradda Afrika laga soo qaaday: Dhammaan sawirrada waxay leeyihiin xuquuq lahaansho.
technology	Microsoft oo wariyeyaasheeda ku beddeli rabto mashiinnada Robot-ka	"Warbaahinta Mareykanka iyo Ingiriiska ayaaa sheegay shirkadda Microsft shabakaddeeda MSN wariyeyaasha faraha badnaa ee ka shaqeeya iney ku beddeli rabto mashiinno 'robot' oo qabanaya hawlihi ay wariyeyaasha qaban jireen. Wakhti xaadirkan wariyeyaasha wararka u soo uruuriya, cinwaannada u sameeya, sawirradana geliya shabakadda MSN ee ay Microsoft leedahay waa wariyeyaal caadi ah. Sattelite news waxay sheegtay wixi hadda ka dambeeya shaqooyinki ay wariyeyaashu qaban jireen iney qabanayaan mashiinnada dad sameega ah ee 'robots' oo u ku shaqeeya waxa loo yaqaanno 'artificial intelligence'. Microsft waxay tallaabbadan ku sheegtay iney qayb ka tahay dib u habeynta iyo qiimeynta ay ganacsigeeda ku sameyneyso. ""Si la mid ah shirkadaha caalamka ka jira marweliba ganacsigannaga qiimeyn ayaan ku sameeynaa. Qiiimeyntaasina waxay naga caawisaa inaan maalgashiga ganacsiga qaar aan kordhinno. Shaqaalaha qaarkood waxaa dhici karta halki ay ka shaqeeynayeen in laga wareejiyo oo goob kale loo wareejiyo. Balse go'aanka wax xiriir ah lama laha aha cudurka safmarka ee Covid-19"", ayey tiri shirkadda Microsoft. Microsft si la mid ah shirkadaha Teknooloojiyadda ee caalamka ka jira waxay howlgelisaa wariyeyaal shabakadaheeda wararka ku qora. Wariyeyaasha ayaana go'aansanayey warka ay tabinayaan iyo halka ay ku tabinayaan intaba. Iyada oo laga duulayo go'aanka Microsft ay gaartay, dabayaaqada bisha June waxaa shaqadooda waayaya shaqaale ay tiradooda 50 gaareyso oo wariyenimo si ku meel gaar ah Microsoft ugu shaqeynayey. ""Hase ahaatee, shaqaalaha joogtada ah iyagu shaqadooda waa ay sii wadanayaan oo go'aankaasi ma saameynayo"" ayey tiri Microsoft. Mid ka mid ah shaqaalaha shaqda ku waayaya go'aanka Microsoft wuxuu yiri: ""Mashiinno iney na beddelayaan oo ay qabanayaan shaqadi aan qaban jirnay inaad ka fikirto maskaxdaada ayey wax u dhimeysaa"". Sida oo kale qaar kaloo ka mid ah shaqaalaha shaqadooda mashiinta 'robot' lagu beddelayo waxay sheegeen maadaamaa ay mashiinnadu sida dadka wararka ay u xulan Karin waxaa dhici karta warar aan macquul ahayn in shabakadaha Microsoft lagu daabaco. Wargeyska the Guardian waxay qortay shaqaalaha shaqada laga eryayo 27 ka mid ah iney yihiin shaqaalaha u shaqeeynayey UKPA. ""Mashiinadu sida ay shaqadannada nooga qaadan karaan in badan ayaan soo akhriyey, waa kan maanta shaqadeydi ayuu iga qaatay"" ayey yirahdeen. Shirkadda Microsoft waxay ka mid tahay shirkadaha waaweyn ee Teknooloojiyadda oo cilmibaadhista ku wado mashiinnada robot-ka sidi ay u beddeli lahaayeen shaqada ay wariyeyaasha qabtaan, iyada oo ay ujeeddadu tahay in kharashka wariyeyaasha la siiyo meesha looga saaro. Shirkadda Google-na waxay ku howlan tahay mashruuc kaa la mid ah oo ay u qoondeysay miisaaniyad aad u badan."
