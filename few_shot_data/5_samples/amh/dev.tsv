category	headline	text
business	ነዳጅ አምራች አገራት በታሪክ ከፍተኛ የተባለለት ስምምነት ላይ ደረሱ	በኮሮናቫይረስ ምክንያት የፍላጎት መቀዛቀዝ የታየበትን የነዳጅ ምርት እንዲያንሰራራ ለማድረግ ሲባል የነዳጅ አምራች አገራት ኅብረት ኦፔክና አጋሮቹ ታሪካዊ የተባለ ስምምነት ላይ ደርሰዋል። ስምምነቱ በዋናነት የዓለም የነዳጅ ምርትን በ10 እጅ መቀነስ ላይ ያተኮረ ነው። ትናንት እሑድ በቪዲዮ ስብሰባ የተቀመጡት የነዳጅ አምራች አገራት ኅብረትና አጋሮቻቸው የደረሱበት ይህ ስምምነት በታሪካቸው ትልቁ ነዳጅ ምርትን ለመቀነስ ያደረጉት ስምምነት ተብሏል። አገራቱ ስምምነት ላይ ደርሰው የነበረው ቀደም ብሎ ቢሆንም ሜክሲኮ ግን ስምምነቱን ሳትደግፍ ቆይታለች። አሜሪካ ሜክሲኮ እንድትቀንስ የሚጠበቅባትን ያህል የነዳጅ ምርት በሜክሲኮ ፈንታ ለመቀነስ ቃል በመግባቷ ስምምነቱ ሊፈረም ችሏል። • ትራምፕ ጨረቃ ላይ ማዕድን ቁፋሮ እንዲጀመር ለምን ፈለጉ? • ኮሮናቫይረስን ለመቆጣጠር የፈጠራ ሥራዎቹን ያበረከተው ወጣት • የኮሮናቫይረስ ተጽዕኖ በቻይናና በዓለም ምጣኔ ሃብት ላይ ስምምነቱ ተግባራዊ ሲሆን ወደ 10 ሚሊዮን በርሜል የነዳጅ ምርት በየቀኑ ሳይመረት ይቀራል ማለት ነው። ይህ ስምምነት ታሪካዊ የሚያስብለው ከፍተኛ ምርትን ለመቀነስ በመወሰኑ ብቻ ሳይሆን በስምምነቱ የተካተቱ አገራት ብዛት ጭምር ነው። የኦፔክ አገራትና አጋሮቻቸውን ጨምሮ ሌሎች እንደ ኖርዌይ፣ አሜሪካ፣ ብራዚልና ካናዳ ጭምር የሚፈርሙት መሆኑ ነው። ምርት የመቀነስ ስምምነቱ ሊዘገይ የቻለው ሳኡዲ አረቢያና ሩሲያ እልህ ተጋብተው ስለነበረ ነው ተብሏል። በስምምነቱ መሰረት ከግንቦት 1 ጀምሮ አገራቱ ምርታቸውን በ10 እጅ ይቀንሳሉ። ይህም ማለት በቀን 10 ሚሊዮን በርሜል ነው፤ አሜሪካ፣ ካናዳ፣ ኖርዌይና  ብራዚል ሌላ 5 ሚሊዮን በርሜል ነዳጅ ከዕለታዊ ምርታቸው ይቀንሳሉ። ከሐሌ ጀምሮ ግን ምርት እየጨመሩ ሄደው ምርት ቅነሳው በቀን ከ10 ሚሊዮን በርሜል ወደ 8 ሚሊዮን በርሜል እየወረደ ይመጣል። ከወር በፊት የነዳጅ ዋጋ በ18 ዓመት ታሪክ ውስጥ በከፍተኛ ሁኔታ አሽቆልቁሎ ነበር።
business	ቦይንግ 737 ማክስ አውሮፕላን የሙከራ በረራ ሊያደርግ ነው	ቦይንግ ማክስ 737 አውሮፕላን በዚህ ሳምንት ወሳኝ የፍተሻ በረራ ያደርጋል። ምናልባትም ከዛሬ ሰኞ ጀምሮ ለሦስት ቀናት የሚቆየው የማክስ 737 የበረራ ሙከራ የፋይናንስና የመልካም ስም እጦት ለገጠመው ቦይንግ አንድ እመርታ ተደርጎ ተወስዷል። ሆኖም የዚህ የሙከራ በረራ ስኬታማነት ማክስ 737 ወደ ገበያ የመመለስ ዋስትናን አይሰጠውም። አውሮፕላኑ ወደ ገበያ ለመመለስ ገና በርካታ ሌሎች ፈተናዎችን ማለፍ ይጠበቅበታል። በቦይንግ ታሪክ ከፍተኛ ገበያ የነበረው ይህ የአውሮፕላን ሞዴል ሁለት ተከታታይ አደጋዎች ከደረሱበትና ተሳፋሪዎችም ከሞቱ በኋላ ከፍተኛ ችግር ውስጥ መግባቱ ይታወሳል። በኢንዶኒዢያና በኢትዮጵያ አየር መንገዶች አውሮፕላኖች ላይ የደረሱ አደጋዎችን ተከትሎ የዚህ የማክስ 737 አውሮፕላን ግዢን የፈጸሙ፣ አውሮፕላኑን ሲጠቀሙ የነበሩ፣ አውሮፕላኑን ለመረከብ ሲጠባበቁ የነበሩና አዲስ ግዥ ለማድረግ ቀብድ የከፈሉ ጭምር ምርቱ ላይ ጥያቄ በማንሳታቸው ቦይንግ ከፍተኛ ችግር ውስጥ ገብቶ ቆይቷል። ከዛሬ ጀምሮ ለሦስት ቀናት የሚደረጉ በበራዎች ስኬታማ ቢሆኑ እንኳ ማክስ 737 ወደ ሰማይ ለመመለስ ገና በርካታ የደኅንነትና የምህድስና ፍተሻዎችን ማድረግ ይጠበቅበታል። ይህም ሂደት ከዚህ በኋላ በርካታ ወራትን ሊወስድ ይችላል ተብሏል። የአቪየሽን ተቆጣጣሪዎች ማክስ 737 ቦይንግ አውሮፕላንን ከበረራ ያገዱት የዛሬ 15 ወር ገደማ ሲሆን ይህም የላየን እና የኢትዮጵያ አየር መንገድ አውሮፕላኖች ላይ በአምስት ወራት ልዩነት የደረሰውን እጅግ አሰቃቂ አደጋን ተከትሎ ነበር። በሁለቱ አደጋዎች በድምሩ 346 ሰዎች ሕይወታቸውን አጥተዋል። የበረራ እግዱን ተከትሎ የ103 ዓመቱ አንጋፋው የቦይንግ ኩባንያ ላይ የካሳና የደኅንነት ጥያቄዎች አንዲነሱበት አድርጓል። በዚህም ሳቢያ ኩባንያው የከፋ ችግር ውስጥ ገብቶ እንደቆየ ይታወሳል። በተለይም የአሜሪካ የፌዴራል አቪየሽን አስተዳደር የአውሮፕላኖችን የበረራ ደኅንነት የሚፈትሽበት መንገድ ላይ በአጠቃላይ ጥያቄ እንዲነሳ ማድረጉ አይዘነጋም። ቦይንግ መጀመርያ አካባቢ የአደጋዎቹን ችግሮች ከራሱ ለማራቅ ከፍተኛ ሙከራ ሲያደርግ ቆይቶ ነበር። አደጋውን ተከትሎ የተደረጉ ጥብቅ ምርመራዎች ግን የማክስ 737 አውሮፕላኖች ስሪት ላይ የበረራ መቆጣጠሪያ ሥርዓታቸው አንዳች ግድፈት እንዳለበት የጠቆሙ ነበሩ። አሁን ማክስ 737 እነዚህ የበረራ መቆጣጠሪያ ሥርዓቶቹ ላይ ያደረገውን የምህንድስና ማሻሻያ ተከትሎ ማሻሻያው ምን ያህል ስኬታማ እንደሆነ ለማረጋገጥ መለስተኛ የበረራ ሙከራዎችን በዚያው በቦይንግ ማምረቻ ሲያትል አካባቢ እንደሚያደርግ ይጠበቃል። በዚህ የሙከራ በረራ አብራሪዎች ሆን ብለው የማክስ 737 ግድፈት ነበረበት የተባለውን የኤምካስ ሶፍትዌር ቁልፍን በመጫን አውሮፕላኑ ራሱን በራሱ መቆጣጠር ይችል እንደሆን ይመለከታሉ ተብሏል። የአሜሪካ የበረራ ተቆጣጣሪ መሥሪያ ቤት ለአሜሪካ የሕግ መወሰኛ ምክር ቤት በላከው ደብዳቤ ዛሬ ለሚጀመረው የሙከራ በረራው ይሁንታ መስጠቱን አስታውቋል። በዚህ ደብዳቤ ተቆጣጣሪ መሥሪያ ቤቱ እንደገለጸው የማክስ አውሮፕላኖች ወደ ሥራ እንዲመለሱ ገና ፈቃድ አልሰጠም። ይህ እንዲሆን ገና ብዙ የሙከራ ሂደቶች መታለፍ አለባቸው ብሏል። ይህ የሙከራ በረራ ይካሄዳል ተብሎ ቀጠሮ ተይዞለት የነበረው ባለፈው ዓመት ሲሆን በመሀሉ በአውሮፕላኑ ላይ አንዳች ሌላ ያልተጠበቀ ግድፈት በመገኘቱ ነበር በድጋሚ ሙከራው እንዲዘገይ የተደረገው። ይህ የሙከራ መለስተኛ በረራ ከተደረገ በኋላ በበራው ሂደት የተገኙ ቴክኒካዊ ነጥቦች አንድ በአንድ ይተነተናሉ፣ ይጠናሉ ተብሏል። ሙከራው እንከን አልባ ሆኖ ቢጠናቀቅ እንኳ ይህ አውሮፕላን በቀጥታ ወደ ሥራ ይመለሳል ማለት አይደለም። አብራሪዎችን ከአውሮፕላኑ ጋር እንዲዋሀዱ ለማድረግ የስልጠና መርሀ ግብር ይዘረጋል፣ የአውሮፓና የካናዳ የበረራ ተቆጣጣሪዎች ደግሞ ለዚህ አውሮፕላን እውቅናና ይሁንታ መስጠት ይኖርባቸዋል። የአውሮፓ አቪየሽን ኤጀንሲ እንዳስታወቀው ማክስ 737 ከአሜሪካ የአቪየሽን አስተዳደር የጤናማነት እውቅና ተሰጥቶት ወደ ሥራ መመለስ ይችላል የሚል ሰርተፍኬት ቢሰጠው እንኳ ይህ አውሮፕላን በአውሮፓ ሰማይ ላይ ለመብረር ያስችለዋል ማለት አይደለም ብሏል። ከአውሮፓ የኖርዌይ አየር መንገድ፣ ቲዩአይ እና አይስላንድ አየር መንገድ ይህን የቦይንግ ምርት የሆነውን ማክስ 737 አውሮፕላን ይጠቀሙ የነበሩ ሲሆን ሌሎች አገሮች ደግሞ አውሮፕላኑ እንዲመረትላቸው አዘው ሲጠባበቁ የነበሩ ናቸው።
business	በሦስት የትግራይ ከተሞች የባንክ አገልግሎት መጀመሩ ተገለጸ	የኢትዮጵያ ንግድ ባንክ በሦስት የትግራይ ክልል ከተሞች ለረጅም ጊዜ ተቋርጦ የነበረውን የባንክ አገልግሎት መስጠት መጀመሩን አስታወቀ። ባንኩ ሥራውን የጀመረው በፌደራሉ መንግሥት ቁጥጥር ስር በሚገኙት ሽረ፣ አላማጣ እና ኮረም ከተሞች ነው። የባንክ አገልግሎት ከተቋረጠ ከዓመት በላይ በሆነባቸው በእነዚህ ከተሞች የሚገኙ የንግድ ባንክ ቅርንጫፎች እንደገና አገልግሎት መስጠት መጀመራቸውንም ያስታወቀው ታኅሣሥ 10/2015 ዓ.ም. ዕለት ባወጣው መግለጫ ነው። በነዚህ ከተሞች የሚሰጠው አገልግሎት ከውጭ ሃገር እና ከሃገር ውስጥ የሚላኩ ገንዘቦችን የመቀበል እንዲሁም የማስቀመጥ መሆኑንም ባንኩ በመግለጫው ጠቅሷል። ለሁለት ዓመት በዘለቀው የሰሜን ኢትዮጵያው ጦርነት የባንክ አገልግሎት ጨምሮ መሠረታዊ የሚባሉት የኤሌክትሪክ፣የ ስልክ እና ሌሎች አገልግሎቶች ተቋርጠው ቆይተዋል። የፕሪቶሪያውንም የሰላም ስምምነት ተከትሎ አንዳንድ አገልግሎቶች እንደገና እየተመለሱ ይገኛሉ። አንበሳ የተሰኘው የግል ባንክም በሽረ ከተማ ሥራ መጀመሩን እንዲሁ አስታውቋል። በቅርቡ የትግራይ ርዕሰ መዲና መቀለ ከብሔራዊ የኤሌክትሪክ ኃይል መቆጣጠሪያ ማዕከል [ግሪድ] ጋር በመገናኘቷ ለረዥም ጊዜያት በጨለማ ተውጣ የነበረችው ከተማ የኤሌክትሪክ አገልግሎት አግኝታለች። ለሁለት ዓመታት የዘለቀውን አስከፊ ጦርነት ተከትሎ በሚሊዮን የሚቆጠሩ ሰዎች ለከፋ የምግብ ዕጦት የተዳረጉ ሲሆን፣ በፌደራሉ መንግሥትና በህወሓት መካከል የተደረሰው የሰላም ስምምነት ለሕዝቡ ሰቆቃ ፋታ ሊሰጠው ይችላል የሚል ተስፋን ሰንቋል። ሆኖም ስምምነቱ ከተፈረመ ከስድስት ሳምንታት በላይ ቢሆነውም የኤርትራ ወታደሮች እና የፌደራሉ መንግሥት አጋር የሆኑት የአማራ ኃይሎች ከትግራይ ክልል የመውጣት አዝማሚያ ባለማሳየታቸው ስጋት እንደጫሩ ነው። እንዲሁም የትግራይ ኃይሎችም ትጥቅ አልፈቱም። በፕሪቶሪያው የሰላም ስምምነት እና በ﻿ናይሮቢ የትግበራ ሰነድ መሠረት የትግራይ ኃይሎች የከባድ መሣሪያ ማውረድ የሚካሄደው የውጭ እና የፌደራሉ መከላከያ ሠራዊት ያልሆኑ የክልል ኃይላት ከትግራይ በተመሳሳይ ወቅት ሲወጡ እንደሆነ ተጠቅሷል። የህወሓት ሊቀመንበር እና የክልሉ ፕሬዝዳንት ዶክተር ድብረጽዮን ገብረሚካኤል ወታደሮቻቸው በአራት የጦር ግንባሮች ከነበሩባቸው አካባቢዎች ለቀው መውጣታቸውን ገልጸው፣ የፌደራል መንግሥቱ ከስምምነቱ የተወሰኑትን ተግባራዊ ለማድረግ አልቻለም ሲሉ ከሰዋል። የመንግሥት ኮሙዩኒኬሽን ጉዳዮች ጽህፈት ቤት በበኩሉ ባወጣው መግለጫ መንግሥት በትጋት ስምምነቱን ተግባራዊ እያደረገ ነው ብሏል።
business	ኮሮናቫይረስ፡ ምርመራ የተጀመረባቸው የአሜሪካ ምክር ቤት ደህንነት ኃላፊ ከስራ ለቀቁ	"በአሜሪካ ምክርቤት የደህንነት ኮሚቴ ኃላፊና የሪፐብሊካኑ ሊቀመንበር ምስጢራዊ የግብይት ስምምነቶች ፈፅመዋል በሚል ምርመራ መጀመሩን ተከትሎ ከኃላፊነታቸው ለቅቀዋል። የሰሜን ካሮላይና ተወካዩ ሪቻርድ በር ከስራቸው የለቀቁት ምርመራው ኮሚቴው የሚሰራውን ስራ አንዳያደናቅፈውና ሊረብሸው ይችላል በሚል ነው። የአሜሪካው የምርመራ ዘርፍ ፌደራል ቢሮ ኢንቨስትጌሽን (ኤፍቢአይ) የሪቻርድ በርን ስልክም በቁጥጥር ስር አውሎ ያደረጓቸው የስልክ ልውውጦች ላይ ምርመራ እያደረገ ነው። ሴናተሩ ምንም ስህተት አልፈፀምኩም ቢሉም ኤፍቢአይ በበኩሉ ግን የኮሮናቫይረስ ሊያስከትለው የሚችለውን የገበያ መውደቅን ለህዝቡ ይፋ ካልተደረገና ውስጣዊ መረጃን በመጠቀም ሽያጮችን አካሂደዋል ብሏቸዋል። •የማሽተትና የመቅመስ ስሜቷን ያጣችው ሼፍ •""ሞትን ተሻገርኳት"" ከኮሮናቫይረስ ያገገመች ሴት ሴናተሩ ለቢቢሲ በዚህ ጉዳይ ላይ አስተያየት አልሰጥም ቢሉም እሳቸውም ሆነ ሚስታቸው በኮሮናቫይረስ ፍራቻ የኢኮኖሚ ቀውስ ከማጋጠሙና የገበያው ሁኔታ አዘቅት ከመግባቱ በፊት የ1.7 ሚሊዮን ዶላር የአክስዮን ሽያጭ አካሂደዋል ተብሏል። የምክር ቤት አባላት ለህዝብ ይፋ ያልሆነ መረጃን እንዲሁም በስልጣናቸው ምክንያት የተገኙ መረጃዎችን በመጠቀም የንግድ ስምምነቶች ማድረግ ፍፁም ህገወጥ ነው። እሳቸው ብቻ ሳይሆኑ የሪፐብሊካኑ ሴናተር ኬሊ ሊዮፍለር እንዲሁም ጄምስ ኢንሆፌ፤ የዲሞክራት ሴናተር ዲያን ፌይንስተንም በኮሮናቫይረስ ምክንያት ገበያው ከማሽቆልቆሉ በፊት ሽያጭ አካሂደዋልም በሚልም ቢወነጀሉም ምርመራ ስለመጀመሩ ግን የተገለፀ ነገር የለም። ሴናተር ዲያን ፌይንስተን በበላቸው ባለቤቷ ስላካሄዳቸው ግብይቶችን በተመለከተ ከኤፍቢአይ የቀረበላቸውን ጥያቄ እንደመለሱ አስታውቀዋል። በትክክል ሪቻርድ በር የተወነጀሉበት ጉዳይ ምንድን ነው? የአሜሪካ የፍትህ መስሪያ ቤት በሪቻርድ በር ላይ ምርመራ ከጀመረ ሁለት ወራት ሊጠጋው ነው። በመጀመሪያ የሪቻርድ በር የአክስዮን ሽያጭ ይፋ የሆነው ፕሮ ፐብሊካ በሚባለው የምርምራ ጋዜጠኞች ቡድን ሲሆን፤ መረጃውም ይፋ ያደረገው በጥርና የካቲት ወር ላይ ሴናተሩ ከ30 በላይ በተለያዩ ኩባንያዎች ላይ ያሉ የአክሲዮን ድርሻዎቻቸውን መሸጣቸውን ነው። ሴናተሩ ሸጠዋቸዋል የተባሉት የአክሲዮን ድርሻዎች በኮሮናቫይረስ ከፍተኛ ጫና ከደረሰባቸው ዘርፎች መካከል የሚገኙ ሲሆኑ እነሱም ሆቴሎች፣ ሬስቶራንትና የእቃ ማጓጓዣ ኢንዱስትሪ ናቸው። ሪቻርድ  በር የምክር ቤቱ ደህንነት ኮሚቴ ሊቀመንበር  እንደመሆናቸው በአሜሪካ ብሔራዊ ደህንነት ሊያጋጥሙ የሚችሉ ስጋቶችን በተመለከተ በየቀኑ መረጃ ያገኛሉ። •በኮሮናቫይረስ ከተቀጠፉ ኢትዮጵያውያን መካከል ጥቂቶቹ •በኮቪድ-19 ወረርሽኝ ምክንያት 47 ሚሊየን ሴቶች የወሊድ መቆጣጠሪያ ላያገኙ ይችላሉ-የተባበሩት መንግሥታት ሴናተሩ ህዝቡ በሚያገኘው መረጃዎችና ዜናዎች ተመስርተው "" ሽያጮቹን ፈፅሜያለሁ"" ብለው ተከራክረዋል። ነገር ግን እሳቸው የኮሮናቫይረስን ጫና በመፍራት ሽያጮችን ሲያካሂዱ ለህዝቡ ግን ይሰጡት በነበረው መረጃ የኮሮናቫይረስ ወረርሽኝ ቀላል እንደሆነና ምንም ጉዳት የማያስከትል ነው በማለታቸው ከፍተኛ ትችቶችን ቀርቦባቸዋል። ጠበቃቸው አሊስ ፊሸር በበኩላቸው በአሜሪካ የፍትህ መስሪያ ቤት የተጀመረውን ምርመራ ደንበኛቸው በፀጋ እንደተቀበሉትና፤ ምርመራውም "" ያደረጉት ሽያጭ ተገቢና ህጋዊ መንገድን"" የተከተለ መሆኑን ይፋ ያደርጋል ብለዋል። ""ህጉ ሴናተሮችን ጨምሮ ማንኛውም አሜሪካዊ ለህዝብ ይፋ ከሆነ መረጃን መሰረት በማድረግ የአክሲዮኖችን ሽያጭ ማድረግን ይፈቅዳል"" በማለት ሴናተሩ ተናግረዋል። በርካታ የአክሲዮን ድርሻቸውን የፈፀሙት በየካቲት ወር አጋማሽ ሲሆን፤ ለህዝቡ ባይሆንም በንግዱ ዘርፍ ላሉ ሃብታም አሜሪካውያን ቡድንም የኮሮናቫይረስ ኢኮኖሚያዊ ጫና የከፋ ሊሆን እንደሚችል አስጠንቅቀዋል። ከዚህም በተጨማሪ በአሜሪካ ብሔራዊ ሬድዮ የተገኘ የሳቸው ንግግር እንደሚያመላክተው ቡድኑንም ከሃገር ውጭ የሚያደርጓቸውን ጉዟዎችም እንዲሰርዙ አስጠንቅቀዋል። ሴናተሩ ሬድዮው ንግግሬን ከአውድ ውጭ አስተላልፎብኛል ብለዋል ። ሆኖም አሁን በሪፐብሊካኖች ውሳኔ መሰረት ለተወሰነ ጊዜ ከኃላፊነታቸው ገለል እንዲሉ በተሰጣቸው ትእዛዝ መሰረት ውሳኔውን ተቀብለዋል። በዋሽንግተን ዲሲ የሚገኘው ቤታቸው እንዲፈተሽ የፍርድ  ቤት ፈቃድ መገኘቱንም ተከትሎ ለባለስልጣናቱ ስልካቸውን አስረክበዋል። ሪቻርድ በር የምክር ቤቱን ደህንነት ኮሚቴም ለአመታት በአመራርነት የመሩ ሲሆን፤ ሩሲያ በ2016 በነበረው ፕሬዚዳንታዊ ምርጫ ጣልቃ ገብታለች ወይ የሚለውንም ምርመራ መርተዋል። በደህንነት ምርመራው መሰረት ሩሲያ ዶናልድ ትራምፕን በመወከል በምርጫው ጣልቃ ገብታለች የሚለው ውጤት ላይ መድረሱን ተከትሎ ኮሚቴውም ውሳኔውን ተቀብሎታል። የሪቻርድ በር የስልጣን ዘመን በጎርጎሳውያኑ 2023 የሚያልቅ ሲሆን እንደገና ለመወዳደር እንደማያስቡም አሶሼትድ ፕሬስ ዘግቧል።"
business	የኢንትርኔት መቋረጥ፡ የሕግ ባለሙያዎች ኢትዮ-ቴሌኮምን ለመክሰስ አቅደዋል	ሃገር አቀፍ ፈተና በመጣ ቁጥር ከተፈታኞች ቀጥሎ ጭንቀት ውስጥ የሚገባው የበይነ-መረብ [ኢንተርኔት] ተጠቃሚው ነው። ባለፈው ሳምንት፤ ማክሰኞ የሆነው ይህ ነው። ሃገር አማን ብለው ዓለም እንዴት እንዳደረች ለመቃኘት የጎገሉ አንጀት የሚያርስ መረጃ ማግኘት አልቻሉም። ኧረ እንደውም ምንም ዓይነት መረጃ ማግኘት ይቅርና የሞባይልም ሆነ ኮምፒውተር ስክሪናቸው ላይ ብቅ ሊል አልቻለም። ተጠቃሚው የሞባይልና ብሮድባንድ ኢንተርኔት አገልግሎት እንደተቋረጠ የገባው ዘግየት ብሎ ነው። ኢንተርኔት ብትጠበቅ የውሃ ሽታ ሆና ቀረች። ከሰዓት በኋላ አካባቢ ግን ብቅ አለች። ደግሞ በነገታው አንዲሁ. . .ኢትዮ-ቴሌኮም ምን ገጠመህ? ተብሎ ቢጠየቅ እኔ 'ማውቀው ነገር የለም ሆነ ምላሹ። እንደው ክቡር ሚኒስትሩ ያውቁ ይሆን ቢባል 'ኢትዮ-ቴሌኮም እንጂ እኛ ምን አገባን' ነበር ለመገናኛ ብዙሃን የተሰጠው መልስ። • የኢንተርኔቱን ባልቦላ ማን አጠፋው? እርግጥ ሰዎች የኢንተርኔት መቋረጡ ከሃገር አቀፍ ፈተናዎች ጋር የተያያዘ ሊሆን እንደሚችል ገምተዋል [አምና፣ አቻምና የተከሰተውን ልብ ይሏል]፤ ይህ ግን መላ ምት እንጂ የተጨበጠ መረጃ አይደለም። ሐሙስ ዕለት ከኢንተርኔቱ አልፎ አጭር የፅሑፍ መልዕክት አገልግሎት እንደተቋረጠ ተሰማ። 'ጠቅላይ ሚኒስትር አብይ ወደ ሥልጣን ከመጡ በኋላማ እንዲህ ዓይነት ነገር አይታሰብም?' ያሉ ሁኔታው ግራ አጋባቸው። በጉጉት ስትጠበቅ የነበረችው ኢንተርኔት አርብ ጀምበር ልትጠልቅ ስታኮበኩብ ገደማ ብቅ አለች። አጭር የፅሑፍ መልዕክቱ ግን እንደቀለጠ ቀረ። አሁንም ቢሆንም የኢንተርኔት አገልግሎት ተመልሶ ያልመጣባቸው ሥፍራዎች እንዳሉ ይነገራል። የሕግ ባለሙያው አቶ ዮሐንስ እንየው በሰመራ ዩኒቨርሲቲ የሕግ መምህር እና የዲጂታል መብት አማካሪ ናቸው። ከሰሞኑ በተፈጠረው ጉዳይ ኢትዮ-ቴሌኮም በሕግ ሊጠየቅ ይገባል ከሚሉ ሰዎች መካከል ናቸው። «ኢንተርኔት ጠቅላይ ሚኒስትር አብይ ከመጡ ወዲህ እንኳ አራት ጊዜ ያክል ተቋርጧል። እርግጥ ጉዳዩ እንደ ቅንጦት ነው የሚታየው። በሕግ ባለሙያዎች አንድም አንገብጋቢ ከሚባሉ ጉዳዮች ተርታ አይመደብም። ወደሌሎች የአፍሪካ ሃገራት ስትመጣ ግን መንግሥት መሰል ድርጊቶችን ሲፈጽም ይከሰሳል። ብሩንዲ ብትል፣ ታንዛኒያ ሆነ ኡጋንዳ ብትሄድ ኢንተርኔት ሲቋረጥ ይከሳሉ። እንዲህ ዓይነት ጉዳዮችን በቀላል አይልፏቸውም ሌሎች ሃገራት። እኛ ጋር ግን እንደ ቀልድ ነው የሚታየው፤ ማንም ተጠያቂ አይሆንም።» እርግጥ አቶ ዮሐንስ እና ሌሎች የሕግ ባለሙያዎች ጉዳዩ ውልብ ያለላቸው ከሰሞኑ ነው፤ ሂደቱም ገና ጅማሬ ላይ ነው። ቢሆንም እንደውም ሃሳቡን ማጫር በራሱ አንድ እርምጃ ነው ይላሉ ባለሙያው። «እንደው ውይይቱን ብናስጀምረው ብለን ነው። በቀጣይ መንግሥትም ይሁን ኢትዮ-ቴሌኮም፤ አሁን ደግሞ ሌሎች 'ኔትዎርክ ፕሮቫይደሮች' እየመጡ ስለሆነ [ፕራይቬታይዝ እየተደረገ ስለሆነ] ወደፊት ለሚያጋጥሙ የተለያዩ ክስተቶች አላግባብ በሆነ መልኩ ከሕግ ውጭ መሰል ድርጊት እንዳይጸሙም ነው።» ባለፈው ሳምንት እንደ ፌስቡክና ትዊትር ያሉ ማህበራዊ ድር አምባዎች ጭር ብለው ነው የከረሙት [ዕድሜ ለኢንተርኔት መቋረጡ]። ከሃገር ውጭ ያሉ ኢትዮጵያዊያን ግን ተቃውሟቸውን 'በነፃነት' ሲገልጹ ከርመዋል። ኢትዮ-ቴሌኮም ተከሰሰ እንበል. . .በዋናነት ክሱ የሚሆነው ምንድን ነው? የመረጃ ነፃነት መግፈፍ? ተጠቃሚዎች ለገዙት 'ዳታ' ሳይጠቀሙበት መክሰሩ ነው? ግራ ያጋባል። «እርግጥ ነው ኢንተርኔት መዘጋት ብዙ ችግር ፈጥሯል። ግን እኛ በዋናነት ከምንም በላይ የመናገር ነፃነት፤ ሁለተኛ ደግሞ መረጃ የማግኘት መብት ላይ ነው የምናተኩረው። ምናልባት ሌሎችም ክሱን ፋይል ስናደርግ የሚቀላቀሉን ካሉ ያስከተለውን ኪሳራን ልናካታት እንችላለን። ለምሳሌ አንድ ሪፖርት ኢንተርኔት መቋረጥ ሃገሪቱን 4.5 ሚሊዮን ዶላር በቀን ያሳጣታል ይላል። ይህ ማለት የማህበራዊ እና ምጣኔ ሃብታዊ መብቶችንም ይነካል ማለት ነው።» «የተደራጁ ማህበራት ቢኖሩን. . .» ይላሉ አቶ ዮሐንስ፤ «የተደራጁ ማህበራት ቢኖሩን ክሱ በተነፃፃሪ ቀላል ይሆን ነበር። ለምሳሌ የብሎገሮች [ጦማሪያን] ማህበር ቢኖር በኢንትርኔት መቋረጡ የደረሰባቸውን ተፅዕኖ አስረድቶ ክስ ማቅረብ ይቻላል። ሌሎችም አሁን ስማቸውን መጥቀስ የማያስፈልግ ማህበራት እና የግል ተቋማትም ይመለከታቸዋል።» እርግጥ ነው ቴሌ ቢከሰስ የክሱ ፋይል በርካታ ወረቀቶች እንደሚፈጅ ይታሰባል። ከምጣኔ ሃብት፣ ከማህበራዊ ትስስር፣ እና ከሰብአዊ መብት ጥሰት አንፃር ጉዳዩን ማየት ይቻላልና። • ኢትዮ-ቴሌኮም፡ አንድ ወደፊት ሁለት ወደኋላ? ኢትዮ-ቴሌኮምን የመክሰስ ሂደቱ ገና እንጭጭ ቢሆንም፤ ሃሳቡ ግን መንሸራሸር ጀምሯል። ድርጅቱ ከሰሞኑ ለፈፀመው ድርጊት በፍርድ አደባባይ ሊቆም እንደሚገባ በርካታ የሕግ ሰዎች ይስማማሉ። 'ኢትየ-ቴሌኮም ሊከሰስ እንደሆነ ሰምተው ይሆን?' ብለን የጠይቅናቸው ታዋቂው የሕግ ሰው አቶ አምሃ መኮንን «እርግጥ ጉዳዩ ለእኔ አዲስ ነው ግን ኢትዮ-ቴሌኮም መከሰስ እንዳለበት አምናለሁ» የሚል ምላሽ ነበር የሰጡን። • ኢትዮ ቴሌኮም... ወዴት? ወዴት? እስቲ ክሱ ፋይል ተደረገ እንበል። የፍርድ ቤት ምላሽ ምን ይሆናል ብላችሁ ታስባላችሁ? ለሕግ ባለሙያው አቶ ዮሐንስ ያቀረብነው ጥያቄ። «ፍርድ ቤቱ ሥልጣን የለኝም ሊለን ይችላል። ጥቅም የላችሁም ሊል ይችላል። በፍትሀ-ብሔር ጉዳይ ወይንም በሕዝብ ጥቅም ጉዳይ አንድ ክስ ሲቀርብ ጥቅም ሊኖር ይገባል። ጥቅም የሚባለው የንብረት ወይንም መብት ማስከበር ሊሆን ይችላል። ሆኖም ግን አሁን እኛ የምናቀርበው 'ስትራቴጂክ ሊቲጌሽን' [ሰብዓዊ መብትን ለማስከበር የሚቀርብ ክስ] ስለሆነ የሕዝብ ጥቅም ጉዳይ ነው። ሕገ-መንግሥቱ አንቀፅ 37 ላይ ፍትህ የማግኘት መብት የሚለውን መሠረት አድርገን ነው ክሱን ለማቅረብ የምንሞክረው።» ክሱ ተሳካም አልተሳካ፤ ፍርዱ የሕግ ባለሙያዎቹ የሚሹት ሆነም አልሆነ፤ አንድ ጉዳይ ግን ግልፅ ይመስላል። ሰማይ አይታረስም ንጉሥ አይከሰስ ተደርምሶ፤ ሰማይ ባይታረስ ንጉሥ ግን ይከሰስ ሆናል። ንጉሡ ኢትዮ-ቴሌኮም መሆኑ ነው እንግዲህ።
health	ኮሮናቫይረስ፡ በኢትዮጵያ የኮቪድ-19 ጽኑ ህሙማንን የሚከታተሉ ሐኪሞች ስጋትና ጭንቀት	"በኢትዮጵያ ውስጥ የኮሮናቫይረስ መገኘቱ ከታወቀ በኋላ ለመጀመሪያ ጊዜ በአንድ ቀን ከፍተኛ ቁጥር ያላቸው በቫይረሱ የተያዙ ሰዎች መገኘታቸውን የሕብረተሰብ ጤና ኢንስቲቲዩት ገለጸ። ትናንት ሐሙስ በተደረገ ምርመራ በኢትዮጵያ በአንድ ቀን ከፍተኛው በቫይረሱ የተያዙ ሰዎች አሃዝ ተመዝግቧል። በዚህም ምርመራ ከተደረገላቸው 8,055 ሰዎች መካከል በሽታው በ2,057 ሰዎች ላይ መገኘቱን ኢኒስቲቲዩቱ ያወጣው መረጃ አመልክቷል። ይህ ማለት ከተመረመሩት 100 ግለሰቦች ውስጥ 26 ወይም 25.5 በመቶው የኮቪድ-19 ቫይረስ ተገኝቶባቸዋል በማለት ""በማኅበረሰብ አቀፍ የምርመራ ዘመቻ ወቅት እንኳን ይህን ያህል ከፍተኛ ቁጥር አልተመዘገበም"" ብሏል። ከዚህ በተጨማሪም በኮቪድ-19 ክፉኛ ታመው በጽኑ ህሙማን ክፍል ውስጥ ክትትል የሚደረግላቸው ሰዎች ቁጥርም ከዚህ በፊት ከተመዘገበው በበለጠ ከፍተኛው ቁጥር ላይ ደርሷል። በዚህም ሐሙስ ዕለት 600 ሰዎች በጽኑ የታመሙ ሰዎች እንዳሉ ተገልጿል። ከሰሞኑ የኮሮናቫይረስ ወረርሽኝ ""በአስደንጋጭ ሁኔታ"" እየጨመረ መሆኑን የጤና ሚኒስቴር እና የሕብረተሰብ ጤና ኢንስቲቲዩት የሰጧቸው መግለጫዎች ያመለክታሉ። ቢሆንም ግን ወረርሽኙ እየፈጠረ ያለውን ከባድ አደጋ ከግንዛቤ በማስገባት ተገቢውን የመከላከያ ጥንቃቄ ""ከማድረግ ይልቅ መዘናጋት በሰፊው እንደሚታይ"" ቢቢሲ ያናገራቸው የሕክምና ባለሙያዎች ይናገራሉ። በርካታ ቁጥር ያለው ሕዝብ የተሳተፈባቸው የተለያዩ ስብሰባዎችና ዝግጅቶችን የታዘቡት የጤና ባለሙያዎች ችግሩ ሕብረተሰቡ ጋር ብቻ ሳይሆን መንግሥት የጤና ሚኒስቴር የሚያስቀምጣቸውን የኮሮናቫይረስ መከላከያ መመሪያዎች ""ለማስፈፀም ተነሳሽነት ይጎድለዋል"" አስብሏቸዋል። ይህንንም ተከትሎ ከጊዜ ወደ ጊዜ የበሽታው መስፋፋት እጨመረ ባለፉት ሳምንታት ውስጥ በወረርሽኙ የሚያዙ፣ በጽኑ የሚታመሙና ለህልፈት የሚዳረጉ ሰዎች ቁጥር አሳሳቢ ደረጃ ላይ ከመድረሱ ባሻገር የጤና ተቋማት ህሙማንን ለማስተናገድ ፈተና እየገጠማቸው ነው። በዚህም ሳቢያ በመላው አገሪቱ በጽኑ ለታመሙ ሰዎች አጅጉን አስፈላጊ የሆኑት የኦክስጅንና የሰው ሰራሽ የመተንፈሻ መሳሪያ (ቬንትሌተር) እጥረት በመከሰቱ በርካታ የኮቪድ-19 ታማሚዎች ህይታቸውን እንዲያጡ ሊያደርግ እንደሚችል ስጋት ፈጥሯል። ""በአንድ ጊዜ በርካታ ኦክስጅን የሚፈልጉ ህሙማን ወደ ህክምና ተቋማት ይመጣሉ"" የሚሉት ዶ/ር ብሩክ አለማየሁ ኦክስጂን ባለመኖሩ ብቻ ህሙማን ወደ ቤታቸው ለመመለስ የሚገደዱበት ጊዜ ላይ መደረሱን ይናገራል። ""በርካታ ሰዎች በግላቸው የኦክስጂን ሲሊንደር እየገዙ ወደ ቤታቸው እየገቡ ነው"" በማለት፣ ሆስፒታል አልጋ ይዘው የሚታከሙም ቢሆኑ የመተንፈሻ መርጃ መሳሪያ ለማግኘት ረዥም ወረፋ እንደሚጠብቁ ይገልጻሉ። በኮቪድ-19 ተይዘው በቤታቸው ውስጥ እራሳቸውን ለይተው እንዲቆዩ ከሚደረጉት ባሻገር ወደ ህክምና ተቋማት የሚመጡ ህሙማንን የመቀበል አቅማቸው እየተሟጠጠ መሆኑንም አልሸሸጉም። በኤካ ኮተቤ አጠቃላይ ሆስፒታል የኮቪድ-19 ህክምና ማዕከል የጽኑ ህክምና ክፍል ኃላፊ ዶክተር ህሩይ አርዓያ ለፋና እንደተናገሩት ከቅርብ ጊዜ ጀምሮ ወደ ማዕከሉ የሚመጡ የቫይረሱ ታማሚዎች ቁጥር እንዲሁም ወደ ጽኑ ህክምና ክፍል የሚገቡ ታካሚዎች ቁጥር እያሻቀበ ነው ብለዋል። የሚሊኒየም ኮቪድ-19 ህክምና ማዕከል ዳይሬክተር ዶክተር ውለታው ጫኔ ለቢቢሲ እንዳረጋገጡት ወደ ማዕከላቸው ከሚመጡ ሕሙማን መካከል ከ75 በመቶ በላይ ኦክስጅን የሚፈልጉ መሆናቸውን ተናግረዋል። በማዕከሉ የመተንፈሻ መርጃ መሳሪያ ድጋፍ የሚፈልጉ ሰዎች ቁጥር መበርከቱን ገልፀው ""በመካኒካል ቬንትሌተር እጥረት ምክንያት የማንቀበላቸው ህሙማን ይኖራሉ"" ብለዋል። ዶ/ር ውለታው ጨምረውም የኦክስጅን እጥረት ስለገጠማቸው ድጋፉን ፈልገው የሚመጡ ሁሉንም ጽኑ ህሙማን ማስተናገድ አለመቻላቸውን ገልፀዋል። የጽኑ ህሙማን ቁጥር እየጨመረ ነው ዶ/ር ብሩክ ዓለማየሁ የኮሮናቫይረስ ወረርሽኝ ካለፉት ሁለት ወራት ወዲህ መጨመር እያሳየ መምጣቱን እነዳስተዋሉ የጠቆሙ ሲሆን፤ ዶ/ር ውለታው ጫኔም በበኩላቸው በተለይ ባለፉት ሁለትና ሦስት ሳምንታት በኮቪድ-19 በጠና ታምመው ወደ ማዕከላቸው የሚመጡ ሰዎች በመርከቱን ተናግረዋል። በየተቋማቱ ለህሙማን አልጋ በመጥፋቱ አስቸጋሪ ሁኔታ መፈጠሩን የሚናገሩት ዶ/ር ብሩክ፣ ይህም በህክምና ባለሙያዎች ላይ ጫና መፍጠሩን አስረድተዋል። እርሳቸው እንደሚሉት ኮቪድ-19 የተያዙ ሕሙማን እየበዙ በመምጣታቸው በሌላ የሕክምና ክፍል ያሉ አልጋዎችን እስከ መሻማት ተደርሷል። ዶ/ር ብሩክ በሚሰሩበት ህክምና ተቋም ከዚህ በፊት አንድ ታካሚ በኮቪድ-19 ተይዞ ኦክስጂን ባያስፈልገው እንኳን ተኝቶ ህክምና እንዲያገኝ ይደረግ እንደነበር አስታውሰው፣ በአሁኑ ወቅት ግን አስተኝቶ ለማከም ህሙማኑ ኦክስጅን የሚያስፈልጋቸው መሆን አለመሆኑ ይወስነዋል ይላሉ። ""አሁን የምናስተኛቸው ታካሚዎች በሙሉ ኦክስጂን ፈላጊዎች ናቸው።"" እንደ ዶ/ር ብሩክ ከሆነ ሁሉም ተኝተው የሚታከሙ ሰዎች ኦክስጂን የሚፈልጉ መሆናቸውን ገልጸው፤ በአሁኑ ጊዜም የኦክስጂን ድጋፍ የሚፈልጉ  ሰዎች ቁጥር ጨምሯል ብለዋል። ይህንን ሲያብራሩም በአሁኑ ጊዜ ተኝተው የሚታከሙ ህሙማን በሙሉ ኦክስጅን ፈላጊ ሲሆኑ የሚፈልጉት የኦክስጅን መጠን ከፍተኛ መሆኑን አመልክተዋል። ""ከአምስት እና ከአስር ሊትር በላይ መጠን ያለው ኦክስጂን፣ የመተንፈሻ መሳሪያ ድጋፍ የሚፈልጉ ህሙማን ቁጥር ጨምሯል።"" ይህ የግብአት እጥረት በተወሰኑ ተቋማት ላይ ብቻ የታየ ሳይሆን ዶ/ር ብሩክ እንደሚሉት የኮቪድ-19 ህሙማንን በተለይ በሚያክሙት በሚሌኒየም እና ኤካ ኮተቤ ሆስፒታሎች ጭምር እንደሚስተዋል ከባልደረቦቻቸው ተረድተዋል። በተጨማሪም በግል ሆስፒታሎች የረር፣ ቤተዛታ፣ ሃሌሉያ የሚሰሩ ባለሙያዎችም ተመሳሳይ ነገሮችን ማስተዋላቸውን እንደነገሯቸው ይጠቅሳሉ። ዶ/ር ብሩክ እርሳቸው የሚሰሩበት ተቋም ከፍተኛ የኦክስጂን ተጠቃሚ ህሙማንን መቀበል የማይችልበት ደረጃ ላይ መድረሱንም ይናገራሉ። ይህ የኦክስጂን እጥረት በአዲስ አበባ እና በክልል በሚገኙ ሆስፒታሎች እንደሚስተዋል የሚናገሩት ዶ/ር ብሩክ፣ ችግሩን ለመቅረፍ የጤና ሚኒስቴር የተለያዩ እርምጃዎችን ለመውሰድ እንቅስቀሴ እያደረገ መሆኑን እንደሚያውቁ አስረድተዋል። ዶ/ር ብሩክ የኮቪድ-19 ወረርሽኝን ለመቀነስ ከተቀመጡ መመሪያዎች ሁሉ ቢያንስ ቢያንስ የአፍና አፍንጫ መሸፈኛ አጠቃቀምን መጨመር በወረርሽኙ ስርጭት ላይ ከፍተኛ ለውጥ እንደሚያመጣ ይመክራሉ። የበሽታው መስፋፋት ከዚህም በላይ እንዳይጨምር በግለሰብ ደረጃ የመከላከያ እርምጃዎችን ከመውሰድ ባሻገር በርካታ ሰዎች የሚሰበሰቡባቸውን ዝግጅቶችና ሥነ ሥርዓቶችን በተመለከተ የተቀመጡ መመሪያዎችን አጠናክሮ ተግባራዊ ማድረግ አስፈላጊ ነው ሲሉ አሳስበዋል። አዲስ የኮቪድ-19 ዝርያ ተከስቶ ይሆን? ዶ/ር ብሩክ በሚሰሩበት እና በሌሎች የኮቪድ-19 ህክምና በሚሰጥባቸው ተቋማት የሚሰሩ ባልደረቦቹ ለኮሮናቫይረስ ታማሚዎች መጨመር አንዱ ምክንያት የጥንቃቄ ጉድለትና መዘናጋት ነው ይላሉ። በዚህ ወቅት እንዲህ በሽታው እንዲንሰራፋ ያደረገው ሌላም ምክንያት ሊኖር እንደሚችል ጥርጣሬ አላቸው። ""ደቡብ አፍሪካ እና ኬንያ ውስጥ እንደተደረገው በቫይረሱ ላይ ጥናት ቢደረግ አዲስ የኮሮናቫይረስ ዝርያ ሊኖር ይችላል"" ሲሉ ይሰጋሉ። ይህንንም ሲያስረዱ መጀመሪያ ላይ በኮቪድ-19 ተይዘው እና ታመው ወደ ህክምና ተቋማት ከሚመጣ ሰዎች መካከል ህመሙ የሚጠናባቸው በጣም አነስተኛ ቁጥር ያላቸው እንደነበሩ ይጠቅሳሉ። በተጨማሪም በአንድ ቤተሰብ ውስጥ አንድ ሰው ታሞ ሌሎች የቤተሰብ አባላት ሳይታመሙ ይገኙ እንደነበርም አስታውሰው፤ ምልክት የማያሳዩ ህሙማን ቁጥርም በርካታ እንደነበሩ ጠቅሰዋል። አሁን ግን ከፍተኛ ቁጥር ያላቸው ሰዎች መታመማቸው፣ በእድሜም ሲታይ በርካታ ወጣቶች በበሽታው መያዛቸውና ወደ ህክምና ተቋማት መጥተው አልጋ መያዛቸውን ማስተዋላቸውን ይናገራሉ። ከዚህ በፊት በኮሮናቫይረስ የሚያዙ ሰዎች ቢኖሩም በሚሰጣቸው ህክምና በፍጥነት የማገገም ይታይባቸው እንደነበር የገለጹት ዶ/ር ብሩክ፣ በዚያን ወቅት አልጋ ይዘው የሚቆዩ ሰዎች ቁጥር በጣም አነስተኛ ነበር ይላሉ። በአሁኑ ጊዜ የቫይረሱ የመተላለፍ አቅም እና የመግደል አቅሙ ከፍተኛ መሆኑን ጠቅሰው ""በእርግጥ ጥናት ያስፈልገዋል፤ በእኔ እይታ አዲስ ዓይነት የቫይረስ ዝርያ ሳይሆን አይቀርም የሚል ግምት አለኝ"" ብለዋል። ጨምረውም በዚህ ወቅት ከአንድ ቤተሰብ ሁለት ሦስት ሰው የሚታመምበት እና አልጋ የሚይዝበት አጋጣሚ ተደጋጋሚ መሆኑን ዶ/ር ብሩክ ዓለማየሁ ይናገራሉ። ለበሽታው እንዲህ በአሳሳቢ ሆኔታ መስፋፋት ሁሉም ሰው ማድረግ ያለበት የመከላከያ ጥንቃቄን አለመተግበር መሆኑን ዶ/ር ውለታው ጫኔ እና ዶ/ር ብሩክ ዓለማየሁ የሚስማሙበት ጉዳይ ነው። በአዲስ የወረርሽኙ ዝርያ ተከስቶ ሊሆን ይችላል የሚለው የዶ/ር ብሩክ ጥርጣሬ እነዳለ ሆኖ፤ ሁለቱም የህክምና ባለሙያዎች እዚህ ድምዳሜ ላይ ለመድረስ ተገቢው ምርመራ መደረግ እንዳለበት ይናገራሉ።"
health	በእስራኤል ጭንቅላታቸው ተጣብቆ የተወለዱ መንትዮች በቀዶ ህክምና ተለያዩ	"ጭንቅላታቸው ተጣብቆ የተወለዱ የአንድ ዓመት መንትዮች በእስራኤል ያልተለመደ በተባለለት ቀዶ ሕክምና ተለያይተው ለመጀመሪያ ጊዜ ለመተያየት በቁ። ባለፈው ሳምንት በቢርሼባ ከተማ በሶሮካ የሕክምና ማዕከል 12 ሰዓታት የፈጀውን ቀዶ ህክምና ለማከናወን የወራት ዝግጅት ተደርጓል። በደርዘን የሚቆጠሩ የእስራኤል እና የሌሎች ሃገራት ባለሙያዎች ተሳትፈውበታል። በስም ያልተጠቀሱት መንትያ እህትማማቾች ከህክምናው በኋላ በጥሩ ሁኔታ እያገገሙ ነው ተብሏል። ""በራሳቸው እየተነፈሱ እና እየተመገቡ ነው"" ሲሉ የሶሮካ የፕላስቲክ ቀዶ ሕክምና ክፍል ኃላፊ ኤልዳድ ሲልበርስተይን ለእሥራኤሉ ቻናል 12 ተናግረዋል። በዓለም ላይ 20 ጊዜ ብቻ የተደረገው ይህ መሰል ቀዶ ህክምና በእስራኤል ሲደረግ የመጀመሪያው ነው። ቀዶ ህክምናው ከመደረጉ ከወራት በፊት የሲሊኮን ከረጢቶች ወደ ጭንቅላታቸው ገብተው በጊዜ ሂደት ቆዳቸው እንዲለጠጥ ተደርጓል። የራስ ቅሎቹ እንደገና ከተሠሩ በኋላ ተጨማሪ ቆዳቸው የራስ ቅላቸውን እንዲሸፍን ጥቅም ላይ ውሏል። የመንትዮቹ የ 3ዲ ምናባዊ እውነታን የሚያሳይ ዝግጅት መደረጉንም የሶሮካ ዋና የነርቭ ቀዶ ህክምና ባለሙያ የሆኑት ሚኪ ጊዶን ተናግረዋል ። አክለውም ""ደስተኛ ያደረገን ሁሉም ነገር እንዳሰብነው መሆኑ ነው"" ብለዋል። ከአንድ ዓመት በፊት የተወለዱት ልጆች ወደፊት ሙሉ በሙሉ መደበኛ ሕይወት ይመራሉ ተብሎ ይጠበቃል።"
health	ኮሮናቫይረስ፡ የኦክስፎርድ-አስትራዜኔካ ክትባት በህጻናት ላይ ሊሞከር ነው	የኦክስፎርድ-አስትራዜኔካ ክትባት በህጻናት ላይ ምን ያህል ውጤታማ ይሆናል የሚለውን ለማጣራት አዲስ የክትባት ሙከራ መጀመሩ ተገልጿል። የመጀመሪያዎቹ ዙር የክትባት ሙከራዎች በያዝነው ወር መጨረሻ አካባቢ የሚጀመሩ ሲሆን በነዚህ ሙከራዎችም እስከ 300 የሚደርሱ በጎ ፈቃደኛ ህጻናት ይሳተፋሉ ተብሏል። ተመራማሪዎቹ እንደሚሉት ይህ ሙከራ እድሜያቸው ከ6 እስከ 17 የሆኑ ህጻናት የኦክስፎርድ-አስትራዜኔካ ክትባትን ከወሰዱ በኋላ ምን ያህል የመከላከል አቅማቸው ይጠነክራል የሚለውን ለማወቅ ወሳኝ ነው። ይህ ክትባት ዩናይትድ ኪንግደም ውስጥ በኮሮረናቫይረስ ምክንያት የሚከሰት ከፍተኛ ህመምን አልያም ሞትን ለመቀነስ ጥቅም ላይ እየዋለ ሲሆን የፋይዘር-ባዮንቴክ ክትባትም ቢሆን ለተመሳሳይ አገልግሎት ጥቅም ላይ እየዋለ ነው። በህጻናቱ ላይ በሚደረገው ሙከራ እስከ 240 የሚደርሱት ተሳታፉዎች የኦክስፎርድ-አስትራዜኔካ ክትባትን እንዲወስዱ የሚደረግ ሲሆን ቀሪዎቹ ደግሞ የማጅራት ገትር መድሀኒት በተመጠነ መልኩ እንዲወስዱ ይደረጋሉ ተብሏል። የክትባት ሙከራው በሚደረግባቸው አራት ማዕከላት፤ ዩኒርሲቲ ኦፈ ኦክስፎርድ፣ ሴንት ጆርጅ ዩኒቨርሲቲ ሆስፒታል፣ ለንደን፣ ሳውዝሀም[ፕተን ዩኒቨርሲቲተ ሆስፒታል እና ብሪስቶል የህጻናት ሆስፒታል አቅራቢያ የሚኖሩ በጎ ፈቃደኞች በቶሎ እንዲመዘገቡ ተጠይቀዋል። ለመሳተፍ በጎ ፈቃደኛ የሆኑት ህጻናት ሙከራው ከመጀመሩ በፊት ግን ለይቶ ማቆያ መግባት ግዴታ እንደሆነ ተነግሯል። በዩናይትድ ኪንግደም እስካሁን  የኦክስፎርድ-አስትራዜኔካ ክትባትን ለህጻናት ለመስጠት ምንም የታሰበ ነገር እንደሌለ የተገለጸ ሲሆን ለጊዜው ግን እድሜያቸው ከ28 ዓመት በላይ የሆኑ ሰዎች ብቻ ናቸው ክትባቱን እየወሰዱ የሚገኙት። የፋይዘር-ባዮንቴክ ክትባት ደግሞ እድሜያቸው ከ16 ዓመት በላይ ለሆኑ ሰዎች ተፈቅዷል። በክትባቱ አሰጣጥ ስርአት መሰረት እድሜያቸው ከ16 ዓመት በታች የሆኑ ታዳጊዎችና ህጻናት በጠና ቢታመሙ እንኳን ክትባቱ አይሰጣቸውም። የኦክስፎርድ ዩኒቨርሲቲ በበኩሉ እድሜያቸው ከ6 እስከ 17 ለሆኑ ህጻናት ክትባቱን መስጠት ምን አይነት አሉታዊና አዎንታዊ ተጽዕኖዎች እንደሚኖሩት ለማወቅ የሚደረገው ይህ ሙከራ የመጀመሪያው ይሁን እንጂ ከዚህ በኋላ በርካታ ሙከራዎች እንደሚደረጉ አስታውቋል።
health	ኮሮናቫይረስ፡ በቀን ግማሽ ሚሊዮን ሰው የምትመረምረው ሃገር	የሕንድ ጠቅላይ ሚኒስትር ናሬንድራ ሞዲ፤ ሃገራቸው የኮሮናቫይረስ ወረርሽኝን በሚቀጥሉ ጥቂት ሳምንታት ውስጥ በቀን አንደ ሚሊዮን ሰው መመርመር እንደምትጀምር አሳውቀዋል። ነገር ግን የሞዲ አገር ሕንድ ይህን ማድረግ ይቻላት ይሆን? ምርመራውስ አስተማማኝ ነው? ሕንድ አሁን በቀን ስንት ሰው ትመረምራለች? ወርሃ ነሐሴ ሲጠባ ሕንድ በአንድ ቀን ግማሽ ሚሊዮን ሰዎች እየመረመረች እንዳለ 'አወር ዎርልድ ኢን ዳታ' የተሰኘው ድርጅት ይፋ ቢያደርግም ቁጥሩ ግን ከዚያም በላይ እንደሆነ ከመንግሥት ቤት የሚወጡ መረጃዎች ይጠቁማሉ። ይህ በጣም ከፍተኛ አሃዝ ነው። ነግር ግን ከሕንድ ሕዝብ ቁጥር አንፃር ሲታይ እዚህ ግባ የሚባል እንዳልሆን መረዳት ይቻላል። ሕንድ በቀን ግማሽ ሚሊዮን ሕዝብ መረመረች ማለት ከ100 ሺህ ሕዝብ 36 ሰዎች ብቻ ተመርምረዋል ማለት ነው። ደቡብ አፍሪካ በተመሳሳይ ቀመር 69 ሰዎች ትመረምራለች፣ ፓኪስታን 8 ሰው፤ ወደ ዩናይትድ ኪንግደም ስንመጣ ደግሞ 192 ሰው ይሆናል። 1.3 ቢሊዮን ሰው የሚያስተዳድሩት ሞዲ ይህን በማሰብ ነው በቀን ቢያንስ አንድ ሚሊዮን ሰው መመርመር አለብን ያሉት። መመርመሪያ መንገድ በርከታ የዓለማችን ሃገራት የሚጠቀሙት መመርመሪያ መንገድ በሕክምና ቋንቋ ፒሲአር ተብሎ የሚታወቀው ነው። ይህ መመርመሪያ ጥጥ በመጠቀም የዘረ መል ቅንጣት በመወሰድ ቫይረሱ መኖር አለመኖሩን የሚያጣራ ነው። ምንም እንኳ ይህ የመመርመሪያ መንገድ አሁን ላይ በስፋት እየዋለ ያለና አዋጭ ቢሆንም፤ ለሕንድ ግን በጣም ውድ ከመሆኑም ባለፈ ውጤት ለማወቅ 24 ሰዓታት ሊፈጅ ይችላል። የሕንድ ባለሥልጣናት በአጭር ጊዜ በርከታ ሰዎች መመርመር ያስችላቸው ዘንድ ፈጠን ወዳለ መንገድ ፊታቸውን አዙረዋል። ይህ መንገድ ዳያግኖስቲክ ወይም ራፒድ ቴስት በመባል ይታወቃል። ይህ መንገድ ሰውነት ውስጥ ያለ ለቫይረሱ ቅርበት ያለው ፕሮቲንን ከለየ በኋላ ከ15 እስከ 20 ደቂቃ ባለው ጊዜ ውጤት ማሳወቅ ይችላል። ነገር ግን ይህ ዘዴ ከሌሎች ጋር ሲነፃፀር አስተማማኝነቱ ዝቅ ያለ ነው። በመቶኛ ሲሰላ የዚህ መመርመሪያ መንገድ አስተማማኝነት 50 በመቶ ያክል ነው። እዚህ ላይ መርሳት የሌለብን ነገር እኒህ መመርመሪያዎች በቫይረሱ መያዝ አለመያዝዎን እንጂ ከዚህ በፊት ተይዘው እንደነበር ከሚለየው መንገድ የሚለዩ መሆናቸውን ነው። 'ራፒድ ቴስት' ተመራጭ ነው? ይህ መመርመሪያ መንገድ ዩናይትድ ኪንግደም ውስጥ ጥቅም ላይ ውሎ 20 በመቶ ውጤት ትክክለኛ ያለሆነ ሆኖ ተገኝቷል። ነገር ግን ኦክስፎርድ ናኖፕር የተሰኘው ተቋም ያመረታቸው መመርመሪያዎች 98 በመቶ ትክክለኛ ውጤት አሳይተዋል። ነገር ግን ተጨማሪ ምርመራዎች ያሻዋል ተብሏል። ነገር ግን ራፒድ ቴስቲንግ የሚባለውም አሁን በርከታ ሃገራት የሚጠቀመሙት የዘረ-መል ቅንጣት ምርመራ ከሞላ ጎደል አስተማማኝ ናቸው። የዓለም ጤና ድርጅት ራፒድ ቴስት በተሰኘው ተመርምረው ቫይረሱ የለብዎትም ከተባለ በፒሲአር ምርመራ እንዲያረጋግጡ ይመክራል። አሜሪካ፤ ልክ እንደ እርግዝና ማሳወቂያ ያለ በየትኛውም መድኃኒት ቤት ሊገኝ የሚችልና የኮሮናቫይረስ ውጤትን በጥቂት ደቂቃዎች የሚያሳውቅ አነስተኛ መሣሪያ አምርታ ለገበያ ለማቅረብ እየጣረች ነው። አሜሪካ የምትጠቀማቸው የመመርመሪያ መንገዶች ከሕንድ ጋር ሲነፃፀሩ 81 በመቶ ትክክለኛ የሆነ ውጤት ያትማሉ። ሕንድ፤ ከሁለት ሳምነታት በፊት በፈጣን ምርመራ ተመርምረው ቫይረሱ የለባችሁም ተብለው ነገር ግን የኮሮናቫይረስ ምልክት የሚታይባቸውን ሰዎች ድጋሚ የፒሲአር ምርመራ እንዲያደርጉ አድርጋ 38 በመቶው ቫይረሱ ተገኝቶባቸዋል። ፈጣን ምርመራ በርካቶች በአጭር ጊዜ ለመመርመር ይርዳ እንጂ የወረርሽኙን ትክክለኛ ባሕሪ ሊደብቅ ይችላል ሲሉ የጤና ባለሙያዎች ይሞግታሉ።
health	ኮሮናቫይረስ፡ በዩናይትድ ኪንግደም ከ10ሺህ በላይ ተጨማሪ ሰዎች በኮቪድ -19 መያዛቸው ተገለፀ	ዩናይትድ ኪንግደም በስፋት ምርመራ ማካሄድ ከጀመረች ወዲህ ለመጀመሪያ ጊዜ ከ10 ሺህ ሰዎች በላይ በኮሮናቫይረስ መያዛቸውን አስታወቀች። በአገሪቷ ላለፉት 28 ቀናት በተደረገ ምርመራ 12 ሺህ 872 ሰዎች በቫይረሱ የተያዙ ሰዎች የተገኙ ሲሆን፤ የ49 ሰዎች ሕይወትም አልፏል። በቴክኒክ ችግር ምክንያት በዚህ ሳምንት የተወሰኑ በቫይረሱ የተያዙ ሰዎች ቁጥር ያልተመዘገበ ቢሆንም በቅዳሜ ዕለቱ መረጃ ላይ እንደተካተተ መንግሥት ገልጿል። መንግሥት ይህን ያለው በዚህ ሳምንት መጀመሪያ ላይ የወጣው መረጃ የቫይረሱ ስርጭት ቀድሞ ከነበሩት ሳምንታት ቀስ በቀስ ሊጨምር እንደሚችል ካመላከተ በኋላ ነው። መረጃው በኢንግላንድ ምን ያህል ሰዎች ቫይረሱ እንዳለባቸው ለማወቅ ከማሕበረሰቡ ውስጥ በተወሰደ የአጋጣሚ ናሙና ላይ በተደረገ ሳምንታዊ ምርመራ ላይ የተመሰረተ ነበር። የአገሪቷ መንግሥት በየዕለቱ የሚወጡ መረጃዎችም የቫይረሱ ሥርጭት ያለበትን የቅርብ ሁኔታ ስለሚያሳዩ በየዕለቱ የሚመዘገቡ በቫይረሱ የተያዙ ሰዎችን ቁጥርም በቅርበት እየተከታተልኩ ነው ብሏል። ይሁን እንጅ  በሚቀጥሉት ቀናት የሚወጣው መረጃ በቀደመው ሳምንት በቫይረሱ የተያዙ ሰዎች ቁጥርን እንደሚያካትት አሳስቧል። የጤና መሥሪያ ቤት ቃል አቀባይ መረጃው በዚህ መልኩ መውጣቱ ሰዎች የምርመራ ውጤታቸውን ከመቀበል አያግዳቸውም ብለዋል። ውጤታቸውም በተለመደው አግባብ እንደሚገለፅላቸው ቃል አቀባዩ አክለዋል። በዩናይትድ ኪንግደም እስከ ቅዳሜ እለት ድረስ 480 ሺህ 017 ሰዎች በቫይረሱ መያዛቸው ተረጋግጧል። በዩናይትድ ኪንግደም የታየው የቫይረሱ ሥርጭት መስፋፋትም በሌሎች የአውሮፓ አገራት ላይ ታይቷል። ፈረንሳይ ቅዳሜ ዕለት 16 ሺህ 972 ሰዎች በቫይረሱ መያዛቸው የተረጋገጠ ሲሆን ይህም አዲስ የተመዘገበ ከፍተኛው ቁጥር ነው ተብሏል። በኔዘርላንድስ እና ቤልጂየም በቅደም ተከተል 3ሺህ 967 እና 3ሺህ 175 ሰዎች በቫይረሱ የተያዙ ሲሆን ለአገራቱ ይህ በአንድ ቀን የተመዘገበ ከፍተኛው ቁጥር መሆኑ ተገልጿል። በአውሮፓ ከፍተኛ የሕዝብ ቁጥር ያላት ሩሲያም  ከግንቦት ወዲህ ከፍተኛ የተባለውን 9 ሺህ 859 በቫይረሱ የተያዙ ሰዎች ቁጥር መዝግባለች። በተለይ በአውሮፓ ወረርሽኙ እንደገና እያገረሸ ነው።
politics	ኡጋንዳ ለህወሓት ኃይሎች ሥልጠና እና ድጋፍ ትሰጣለች የሚለውን ክስ አስተባበለች	የኡጋንዳ ሠራዊት የሕዝባዊ ወያኔ ሐርነት ትግራይ (ህወሓት) አባላትን በማሰልጠን ኢትዮጵያን ለማናጋት እየሰራ ነው የሚለውን ክስ አስተባበለ። ከአንድ ዓመት በፊት አንስቶ ከኢትዮጵያ ፌደራል መንግሥት ጋር ጦርነት ውስጥ የገባውን ህወሓትን የኡጋንዳ ሠራዊት ሥልጠና እና ሌሎች ድጋፎችን እየሰጠ ነው የሚሉ ዘገባዎች መውጣታቸውን ተከትሎ ነው ምላሹ የወጣው። ይህ ኡጋንዳ ለህወሓት ድጋፍ እያደረገች ነው የሚለው ዘገባ በኢትዮጵያውያን የበይነ መረብ ገጾች ላይ ካለፈው ግንቦት ወር ወዲህ በመውጣት መነጋገሪያ ሆኖ ቆይቷል። የኡጋንዳ ጦር ሠራዊት ቃል አቀባይ ብርጋዲየር ፌሌክስ ኩላዬጊዬ እሁድ ዕለት በሠራዊታቸው ላይ የቀረበውን ክስ በማስመልከት በትዊተር ገጻቸው ላይ ባሰፈሩት ጽሁፍ፣ ኡጋንዳ የኢትዮጵያን ሰላም ለማናጋት ጥረት እያደረገች ነው የሚለው ክስ ፍጽም ፈጠራ ነው ሲሉ አጣጥለውታል። ይህንን ክስ የተመለከተው ዝርዝር ጽሁፉ መቀመጫው ኒውዚላንድ በሆነ የበይነ መረብ ገጽ ላይ ባለፈው የወጣ ሲሆን፣ ጽሁፉ ህወሓትን በተመለከተ የሚካሄደውን ሥራ የሚያስተባብሩ ናቸው የተባሉ ከፍተኛ ወታደራዊ መኮንኖችና ሌሎች የደኅንነት ኃይሎች አባላትን ስም ዝርዝር ይዟል። ሥልጠናውም በማዕከላዊ ኡጋንዳ ክፍል ውስጥ በሚገኘው ማሳካ ወረዳ ውስጥ እንደሚካሄድ ገልጾ ነበር። የወጣው ሰነድ ጨምሮ እንደሚያመለክተው ከ4,000 በላይ የህወሓት ተዋጊዎች ኡጋንዳ ውስጥ በሚገኙ በአራት የማሰልጠኛ ጣቢያዎች ውስጥ ለወታደራዊ ሥልጠና መግባታቸውን አመልክቷል። ከዚህ ባሻገር ይህ ሥልጠና ኡጋንዳ ውስጥ ይካሄድ እንጂ በአሜሪካ እና በግብፅ የሚደገፍ መሆኑንም በሰነዱ ላይ ተገልጿል። በዘገባው ላይ ስማቸው ከተጠቀሱት የኡጋንዳ ከፍተኛ ወታደራዊ መኮንኖች መካከልም የፕሬዝዳንት ዩዌሪ ሙሴቬኒ ልጅ እና የአገሪቱ የምድር ጦር ጠቅላይ አዛዥ የሆኑት ጄኔራል ሙሁዚ ኪያኔሩጋባ ይገኙበታል። ጄኔራሉ በሰሜን ኢትዮጵያ ትግራይ ውስጥ ጦርነቱ በተቀሰቀሰበት ጊዜ በትዊተር ገጻቸው ላይ የትግራይ ኃይሎችን “ወንድሞች” በማለት ድጋፋቸውን ገልጸው ነበር። የትግራይ ኃይሎች ከኡጋንዳ ድጋፍ ያገኛሉ የሚለው ሰነድ ትክክለኛ ይሁን ወይም የሐሰተኛ ዜና ዘመቻ አካል ስለመሆን አለመሆኑ እስካሁን ግልጽ አይደለም። ‘ስኩፕ’ የተባለውና ሰነዱን ይፋ ያደረገው በኒውዚላንድ የሚገኘው በይነ መረብ የሰነዱን ምንጭ እንዲሁም የይዘቱን ዝርዝር ትክክለኛነት ለማረጋገጥ እንዳልቻለ ገልጿል። ነገር ግን በሰነዱ ላይ አንዳንድ ትክክል ያልሆኑ ነገሮች መኖራቸው ተገልጿል።ሰነዱ የኡጋንዳ መከላከያ ሚኒስትር ብሎ የሚጠቅሳቸው ጄምስ ካባሬቤ የሚል ሲሆን፣ የተጠቀሰው ስም ያላቸው ግለሰብ በዚህ የሥልጣን ቦታ ላይ ፈጽሞ አልነበሩም ተብሏል። የኡጋንዳ ጦር ቃል አቀባይ ብርጋዲየር ፌሌክስ ኩላዬጊዬ፣ በዚህ ጉዳይ ውስጥ ኡጋንዳና ደቡብ ሱዳን በጋራ እየሰሩ ነው የሚለው ክስም ሐሰት ነው ብለዋል። በሰነዱ ላይ በደቡብ ሱዳን የኡጋንዳ አምባሳደር በአስተባባሪነት የተጠቀሱ ሲሆን፣ አምባሳደሩ ከተጠቀሱት የደቡብ ሱዳን ጄኔራል ጋር ፈጽሞ ተገናኝተው እንደማያውቁ አስተባብለዋል። ኡጋንዳ በምሥራቅ እና በአፍሪካ ቀንድ አካባቢ በሚኖሩ ግጭቶች ውስጥ የመሳተፍ ታሪክ እንዳላት ይነገራል። ሠራዊቷ በአሁኑ ጊዜ በምሥራቃዊ ዲሞክራቲክ ኮንጎ ውስጥ ከአገሯ አማጺያን ጋር እየተዋጋ ይገኛል። የአፍሪካ ኅብረት አልሻባብን ለመዋጋት ወታደራዊ ኃይል ወደ ሶማሊያ ሲያሰማራ ኡጋንዳ ሠራዊቷን የላከች ቀዳሚዋ አገር ናት። በተጨማሪም ከዓመታት በፊት የደቡብ ሱዳን ፕሬዝዳንት ሳልቫ ኪር ከምክትላቸው ጋር ፍጥጫ ውስጥ ገብተው ግጭት ሲከሰት፣ ኡጋንዳ ሠራዊቷን በመላክ ከፕሬዝዳንቱ ጎን ተሰልፋ ነበር። ከአስር ዓመት በፊትም የኡጋንዳ ሠራዊት በምሥራቃዊ ዲሞክራቲክ ኮንጎ ውስጥ ከሩዋንዳ ሠራዊት ጋር ተጋጭቶ እንደነበር ይታወሳል።
politics	በጊኒ ወታደሮች መፈንቅለ መንግሥት አካሂደው ሥልጣን መያዛቸውን ገለጹ	"በምዕራብ አፍሪካዊቷ አገር ጊኒ ውስጥ ወታደሮች መፈንቅለ መንግሥት አካሂደው ባለፈው ዓመት በምርጫ ያሸነፉትን ፕሬዝዳንት ከመንበራቸው ማስወገዳቸውን ገለጹ። ወታደሮቹ መፈንቅለ መንግሥት አካሂደው ሥልጣን መቆጣጠራቸውን የሚያሳይ ቪዲዮ በቴሌቪዥን ከታየ በኋላ ፕሬዝዳንቱ አልፋ ኮንዴ የት እንዳሉ አልታወቀም። ወታደሮቹ በአገሪቱ ብሔራዊ ቴሌቪዥን ላይ ቀርበው የአገሪቱን መንግሥት መበተናቸውን ገልጸዋል። ነገር ግን የአገሪቱ የመከላከያ ሚኒስቴር እንዳለው በወታደሮቹ የተሞከረው መፈንቅለ መንግሥት በፕሬዝንዳንቱ ጠባቂዎች አማካይነት ከሽፏል ብሏል። የተባበሩት መንግሥታት ዋና ጸሐፊ አንቶኒዮ ጉተሬዝ እና የአፍሪካ ሕብረት መፈንቅ መንግሥቱን አጥብቀው ከተቹ በኋላ ፕሬዝደንት አልፋ ኮንዴ በአስቸኳይ እንዲላቀቁ ጠይቀዋል። እሁድ ጠዋት በዋና ከተማዋ ኮናክሪ ውስጥ በሚገኘው የፕሬዝዳንቱ ቤተ መንግሥት አቅራቢያ ለሰዓታት የቆየ ከባድ የተኩስ ልውውጥ በኋላ መፈንቅለ መንግሥት መሞከሩ የታወቀው። በቴሌቪዠን ላይ ቀርበው የመንግሥት ግልበጣ መካሄዱን ያስታወቁት ስማቸው ያልተገለጸና የአገሪቱን ሰንደቅ አላማ በለበሱ በርካታ ወታደሮች የታጀቡ ዘጠኝ ወታደሮች ናቸው። ወታደሮቹ ለወሰዱት እርምጃ እንደምክንያት የጠቀሱት በአገሪቱ ተንሰራፍቷል ያሉት ሙስና፣ የመልካም አስተዳደር ችግርና ድህነት መሆኑን ገልጸዋል። እራሳቸውን የእርቅና ልማት ብሔራዊ ኮሚቴ ብለው የጠሩት ወታደሮቹ የአገሪቱ ሕገ መንግሥት መታገዱንና ሁሉን አቀፍ አዲስ ሕገመንግሥት ለማቀርቅ ምክክር እንደሚዘጋጅ ገልጸዋል። በርካታ ሪፖርቶች እንደሚያመለክቱት የጊኒው መፈንቅለ መንግሥት የተመራው የቀድሞ የአገሪቱ ዋነኛ ወታደራዊ ኃይል መሪ በነበሩት ሌተናል ኮሎኔል ማማዲ ዱምቡያ ነው። ቢቢሲ ስለትክክለኝነቱ ሊያረጋግጠው ባልቻለ አንድ ቪዲዮ ላይ ወታደሮቹ ፕሬዝዳንት ኮንዴ ምንም ጉዳት እንዳልደረሰባቸው እንዲናገሩ ሲጠይቁና ምላሽ ለመስጠት ፈቃደኛ ሳይሆኑ ታይተዋል። በቪዲዮው ላይ ጂንስ ሱሪና ከነቴራ ለብሰው ሶፋ ላይ ተቀምጠው ባዶ እግራቸውን የሚታዩት ፕሬዝዳንቱ በአካላቸው ላይ የደረሰ ጉዳት አይታይም። ከመፈንቅለ መንግሥቱ ጀርባ ያሉት ወታደሮች እንዳሉት የአገሪቱ የአየርና የየብስ ድንበሮች በሙሉ ለአንድ ሳምንት ያህል መዘጋታቸውን ገልጸዋል። ነገር ግን የጊኒ መከላከያ ሚኒስቴር መፈንቅለ መንግሥቱ በፕሬዝዳንቱ ታማኝ ኃይሎች ""በቁጥጥር ስር መዋሉንና ጥቃት ፈጻሚዎቹ ተገፍተው ማፈግፈጋቸውን"" አመልክቷል። ምንጮች ለሮይተርስ ዜና ወኪል እንደተናገሩት በርካታ የአገሪቱ ሚኒስቴር መሥርያ ቤቶችና የፕሬዝዳንቱ ቤተ መንግሥት ወደሚገኝበት የከተማዋ ክፍል የሚያደርሰው ብቸኛው ድልድይ ተዘግቶ በከፍተኛ ሁኔታ በታጠቁ ወታደሮች እየተጠበቀ ነው። ያልተረጋተጡ ዘገባዎች እንደሚሉት ደግሞ በተኩስ ልውውጡ መካከል ሦስት ወታደሮች መገደላቸውን አመልክተዋል። ፕሬዝዳንት ኮንዴ ከባድ ተቃውሞ እየተካሄደ በነበረበት ባለፈው ዓመት በተካሄደው አወዛጋቢ ምርጫ ለሦስተኛ የሥልጣን ዘመን ተመርጠዋል። በተፈጥሮ ሀብቷ ባለፀጋ እንደሆነች የሚነገርላት የምዕራብ አፍሪካዋ አገር ጊኒ ለዓመታት ባጋጠማት አለመረጋጋትና የመልካም አስተዳደር ችግር ምክንያት በዓለም ላይ ካሉ ደሃ አገራት መካከል ትገኛለች።"
politics	የዓለም ባንክ በጦርነትና በግጭት ለተጎዱ ኢትዮጵያውያን የ300 ሚሊዮን ዶላር ድጋፍ ማጽደቁን አስታወቀ	"የዓለም ባንክ በኢትዮጵያ ውስጥ በጦርነትና በግጭት ለተጎዱ ከአምስት ሚሊዮን ህዝብ በላይ መርጃና መልሶ ማቋቋሚያ የሚሆን የ300 ሚሊዮን ዶላር ድጋፍ መመደቡን አስታወቀ። በኢትዮጵያ ውስጥ የተከሰቱ ጦርነቶች እና ግጭቶች በርካቶችን ቀጥፈዋል፣ ሰብዓዊ ቀውሶችን፣ እንዲሁም የግል እና የህዝብ ተቋሟትን እንዲወድሙ አድርጓል ያለው የዓለም ባንክ ይህ ሁኔታ በርካቶችን ከፍተኛ ድጋፍ እንዲሹ አድርጓቸዋል ብሏል በድረገፁ ባወጣው መግለጫ። በተጨማሪም በመላው አገሪቱ  በሺዎች የሚቆጠሩ ነዋሪዎች እንዲፈናቀሉና ወሲባዊ ጥቃቶች እንዲባባሱ ምክንያት እንደሆነም ጠቅሶ በጦርነቱ ምከንያት በሴቶች እና ታዳጊዎች ላይ አካላዊና ወሲባዊ ጥቃቶች መፈጸማቸው በስፋት ሪፖርት መደረጉን አስታውሷል። ይህ ድጋፍ የዓለም አቀፍ ልማት ማህበር (International Development Association) በሚል ማዕቀፍ ሲሆን በግጭት ለተጎዱ ማህበረሰቦች ድጋፍና መልሶ መቋቋሚያ የሚውል ፕሮጀክት ነው። ፕሮጀክቱ የማህበረሰቡን አፋጣኝ ፍላጎቶች መቅረፍ፣ በግጭት የወደሙ መሰረተ ልማቶችን መልሶ ማቋቋምና ማህበረሰቡ በጦርነቱ እንዳይጎዳ በዘላቂነት ለማቋቋም የሚደረጉ ጥረቶችን እንደሚደግፍም ከዓለም ባንክ ድረ-ገፅ የተገኘው መረጃ ያስረዳል። በተለይም ፕሮጀክቱ በማህበረሰቡ ቅድሚያ የሚያስፈልጋቸውን መሰረታዊ አገልግሎቶችን ተደራሽ ማድረግና የአየር ንብረት ለውጥን ተጽዕኖ መቋቋም የሚችሉ መሰረተ ልማቶችን መልሶ ይገነባል ብሏል። በጦርነቱ የተጎዱ ማህበረሰቦችን ፍላጎት በአስቸኳይ ለሟሟላት በትምህርት፣ በጤና፣ በውሃ እና በንጽህና ዙሪያ ያሉ መሰረታዊ አገልግሎቶችን ለማቅረብ ተንቀሳቃሽ አገልግሎት ሰጪ ግንባታ እንደሚከናወንም ጠቁሟል። ዓለም ባንክ በተጨማሪም እንዳለው በጦርነቱ ፆታዊ ጥቃት የደረሰባቸው አካላት ከደረሰባቸው አካላዊና ስነ ልቦናዊ ጉዳቶች እንዲያገግሙ የተሻለ አገልግሎት እና አጠቃላይ እንክብካቤ እንዲያገኙ ይደረጋል። ""ፆታን መሰረት ያደረገ ጥቃት የደረሰባቸው ግለሰቦች በአካላዊ እና በአእምሯዊ ጤንነታቸው ላይ ከፍተኛ ጉዳት ይደርስባቸዋል።  ግጭት በተከሰተባቸው አካባቢዎች  ከደረሰባቸው ጉዳት ለማገገም የሚያስችላቸውን ድጋፍ ማግኘት አልቻሉም። ይህ ፕሮጀክት ግጭት በተከሰተባቸው ክልሎች ወሲባዊ ጥቃት ለደረሰባቸው ነዋሪዎች የጤና፣ የስነ-ልቦና-ማህበራዊ ድጋፍ እና የህግ አገልግሎቶችን ተደራሽ ለማድረግ ያግዛል"" ሲሉ የኤርትራ፣ የኢትዮጵያ፣ የደቡብ ሱዳን እና የሱዳን የዓለም ባንክ ዳይሬክተር ኦስማን ዳዮኔ ተናግረዋል። . ፕሮጀክቱ ብሄራዊ ቢሆንም በመጀመሪያ ቅድሚያ የሚሰጠው በቅርቡ በተከሰተው ግጭት ከፍተኛ ጉዳት ለደረሰባቸውና ከፍተኛ ቁጥር ያላቸው ተፈናቃዮችን ላስተናገዱት የአፋር፣ የአማራ፣ የቤኒሻንጉል-ጉሙዝ፣ ኦሮሚያ እና ትግራይ ክልሎች ይሆናል። ከአካባቢያዊ ሁኔታዎች ጋር የተጣጣመ ፈጣን እና ቀልጣፋ ድጋፍን ለማረጋገጥ ፕሮጀክቱ በፌዴራል፣ በክልል እና በማህበረሰብ አቀፍ ድርጅቶች እንደሚተገበር የተጠቀሰ ሲሆን በተጨማሪም ጦርነት እየተካሄደ ባለባቸው አካባቢዎች በገለልተኛ የሶስተኛ ወገን ተግባራዊ ይሆናል። በአውሮፓውያኑ 1960 የተቋቋመው የአለም ባንክ አለም አቀፍ ልማት ማህበር (አይዲኤ) ድሃ በሆኑ ሃገራት ኢኮኖሚያቸውን የሚያሻሽል፣ ድህነትን የሚቀንስና የማህበረሰቡን ህይወት ለሚያሻሽሉ ፕሮጀክቶች በአነስተኛ ወለድ ድጋፍ የሚያደርግ ነው ሲል የዓለም ባንክ በድረገፁ አስቀምጧል። የልማት ማህበሩ በአለም ላይ ላሉ ለ74 ድሃ ሃገራት ድጋፍ የሚያደርግ ሲሆን ከነዚህም 39ኙ በአፍሪካ እንደሚገኙ ከዓለም ባንክ ድረ-ገፅ ያገኘነው መረጃ ያስረዳል።"
politics	የአፍሪካ መሪዎች በዩኤስ-አፍሪካ ጉባኤ ላይ ለመሳተፍ ወደ ዋሽንግተን እያመሩ ነው	ነገ ማክሰኞ አሜሪካ በምታስተናግደው የዩኤስ-አፍሪካ ጉባኤ ላይ ለመሳተፍ የአፍሪካ መሪዎች ወደ ዋሽንግተን እያመሩ ነው። በፕሬዝዳንት ባይደን መሪነት በሚካሄደው ጉባኤ ላይ እንዲሳተፉ ከ54ቱ የአፍሪካ አገራት መሪዎች መካከል 49ኙ የተጋበዙ ሲሆን የአፍሪካ ኅብረት ኮሚሽን ሊቀመንበር ሙሳ ፋኪ ማሐማትም ይሳተፋሉ። ለሦስት ቀናት የሚካሄደው ጉባኤ ነገ ማክሰኞ ታኅሣሥ 04/2015 ዓ.ም. የሚጀመር ሲሆን፣ የፕሬዝዳንት ጆ ባይደን አስተዳደር የአፍሪካ አህጉርን ለመደገፍ ያለውን ቁርጠኝነት ለማሳየት ያለመ መሆኑን የጉባኤው አዘጋጆች ገልጸዋል። በጉባኤው ላይ እንዲገኙ ጥሪ የተደረገላቸው 49 የአፍሪካ አገራት መሪዎች እንደሚገኙ የሚጠበቅ ሲሆን፣ በዚህ ጉባኤ ለመታደም ያልተጋበዙት ማሊ፣ ጊኒ፣ ሱዳን እና ቡርኪና ፋሶ በተካሄደባቸው መፈንቅለ መንግሥት ምክንያት ከአፍሪካ ኅብረት በመታገዳቸው ነው። በተጨማሪም ከአሜሪካ ጋር ጥሩ ግንኙነት የሌላት ኤርትራም በጉባኤው እንድትሳተፍ አልተጋበዘችም። በርካታ የአፍሪካ አገራት መሪዎች በጉባኤው ላይ ለመሳተፍ ወደ አሜሪካ እያቀኑ ሲሆን፣ በኢትዮጵያ በኩል በጉባኤው ላይ ማን ተሳታፊ እንደሚሆን ይፋ አልሆነም። አንዳንዶች ርዕሰ ብሔሯ ፕሬዝዳንት ሳህለ ወርቅ ዘውዴ በጉባኤው ላይ እንደሚታደሙ ሲናገሩ፣ ሌሎች ደግሞ ጠቅላይ ሚኒስትር ዐቢይ ተሳታፊ ይሆናሉ እያሉ ነው። ነገር ግን ከጉባኤው አስተናጋጆችም ሆነ ከኢትዮጵያ መንግሥት አገሪቱን ወክሎ በዋሽንግተኑ የሦስት ቀን ስብሰባ ላይ እንደሚገኝ እስካሁን ያሳወቁት ነገር የለም። በዚህ ጉባኤ ላይ ከሚሳተፉት የአፍሪካ አገራት መሪዎች በተጨማሪ የአህጉሪቱ ግሉ ዘርፍ እና የዳያስፖራው ማኅበረሰብ አባላትም ይታደማሉ ተብሏል። ይህ ጉባኤ በአሜሪካ እና በአፍሪካ አገራት መካከል ያለውን የሁለዮትዮሽ እና የጋራ አህጉራዊ ግንኙነትና ትብብርን ለማጎልበት የታለመ መሆኑ ተነግሯል። በጉባኤው ላይ የአህጉሪቱ አገራት ከአሜሪካ ጋር ስለሚኖራቸው ሁለንተናዊ ግንኙነት በተጨማሪ አሳሳቢ እየሆነ በመጣው የአየር ንብረት ለውጥ ላይም ይነጋገራል ተብሏል። ከታኅሣሥ 04 አስከ 06/2015 ዓ.ም. ድረስ በሚካሄደው የዩኤስ-አፍሪካ ጉባኤ፣ አዲስ የምጣኔ ሀብታዊ ግንኙነትን ለመመስረት፣ የዴሞክራሲ እና የሰብአዊ መብት ጥበቃን ለማጎልበት፣ ሰላምና ደኅንነትን ለማስጠበቅ እንዲሁም የምግብ ዋስትና ተግዳሮቶችን ለመቅረፍ ያለመ መሆኑን ፕሬዝዳንት ባይደን ቀደም ሲል ተናግረው ነበር። እንዲህ አይነቱ በአሜሪካ እና በአፍሪካ ጉዳዮች ላይ ያተኮረ ጉባኤ ሲካሄድ ይህ ለሁለተኛ ጊዜ ነው። የመጀመሪያው ከስምንት ዓመት በፊት በፕሬዝዳንት ባራክ ኦባማ የሥልጣን ዘመን መካሄዱ ይታወሳል።
politics	ምርጫ 2013፡ በደሴ እና በሐዋሳ የኢዜማ ተወካዮች በአንዳንድ ጉዳዮች ላይ 'ቅሬታቸውን' ገለጹ	"በስድስተኛው አገር አቀፍ ምርጫ ላይ እየተሳተፈ የሚገኘው የኢትዮጵያ ዜጎች ለማኅበራዊ ፍትህ ኢዜማ በአንዳንድ የምርጫ ጣቢያዎች ችግሮች አሉ ሲል ቅሬታውን አሰምቷል። በሐዋሳ ከተማ ኢዜማን ወክለው ለክልል ምክር ቤት የሚወዳደሩት ወንድማገኝ ባርገና ሐዋሳ ሐይቅ አካባቢ ወደ ሚገኘው የምርጫ ጣቢያ ሲሄዱ ያገኟቸው የኢዜማ ፓርቲ ምርጫ ታዛቢዎችን እንደማያውቋቸው ይናገራሉ። በሌላ በኩል በየም ልዩ ወረዳ ኢዜማን ወክለው ለሕዝብ ተወካዮች ምክር ቤት እየተወዳደሩ የሚገኙት አቶ አሰፋ ወንድሙ የምርጫ ጣቢያዎች ውስጥ ያሉ ታዛቢዎች ""የእኛ አይደሉም"" ይላሉ። አቶ አሰፋ አክለው የገዢው ፓርቲ አባላትና የፀጥታ ኃይሎች ""ብልጽግናን ካልመረጣችሁ እያሉ ሕዝቡን እያስፈራሩ ነው"" ባይ ናቸው። የኢዜማ ቃል አቀባይ የሆኑት ናትናኤል ፈለቀ ከጉራጌ ዞን ቅሬታ እንደደረሳቸው ጠቁመው በሐዋሳ ስላለው ጉዳይ ግን እንደማያውቁ ይናገራሉ። ቃል አቀባይ በጉዳዩ ላይ ተጨማሪ መረጃ ከመስጠት ተቆጥበዋል። ""የማናውቃቸው ምርጫ ጣቢያዎች ተከፍተዋል"" በደሴ ከተማ የኢዜማ ተወካይ የሆኑት ግለሰብ በበኩላቸው የማናውቃቸው የምርጫ ጣቢያዎች ተከፍተው አግኝተናል ሲሉ ገልፀዋል። በደሴ ምርጫ ክልል ኢዜማን ወክለው ለሕዝብ ተወካዮች የሚወዳደሩት አቶ መንግሥቱ አመዴ ""በአንዳንድ የምርጫ አካባቢዎች የማናውቃቸው የምርጫ ጣቢያዎች ተከፍተው አግኝተናል"" ሲሉ ለቢቢሲ ገልጸዋል። አቶ መንግሥቱ ""በአንዳንድ ቦታዎች አንድ ምርጫ ጣቢያ የነበረው ሁለት ሆኖ፤ ሦስት የነበረው አንድ ጣቢያ ሆኖ አግኝተናል"" ብለዋል። ይህም ለታዛቢዎችም ለመራጮችም አደናጋሪ ሆኗል፤ አዲስ በተከፈቱ ጣቢያዎች ታዛቢያችንን እንዳንልክ ሆነናል"" ብለዋል። ከዚህም በተጨማሪ የቃለ ጉባኤ መዝገብ የሌለበትም ጣቢያ ማግኘታቸውን ተናግረዋል። እንደ እርሳቸው ከሆነ የቃለ ጉባኤ መዝገብ ታዛቢዎችና ምርጫ አስፈጻሚዎች የምርጫ ሒደቱንና ውጤቱን መዝግበው ይዘው መጨረሻ ላይ የሚፈራረሙበት መዝገብ ነው። በሌላም በኩል በቂ ታዛቢዎች አለመገኘትና በሌላ የቀበሌ አመራርና እድርተኞች ለመሸፈን የመሞከር አሰራሮችን መመልከታቸውን አክለዋል። በአንዳንድ ምርጫ ጣቢያዎች የቅሬታ ሰሚዎች አለመገኘትም አቶ መንግሥቱ የተናገሩት ሌላኛው ቅሬታ ነው። ክፍተቶች ታይተውባቸዋል ካሉት የምርጫ ጣቢያዎች መካከል ሰኞ ገበያ፣ ሳላይሽና ፒያሳ ምርጫ ጣቢያ ይገኙበታል። አቶ መንግሥቱ ይህንን ችግር ለከተማው ምርጫ ክልል አስፈጻሚ ለማሳወቅ ሞክረው ኃላፊው ስልክ ባለማንሳታቸው ይህንንን ማድረግ አልቻልንም ብለዋል። ቢቢሲም የደሴ ምርጫ ክልል ኃላፊ አቶ ዮሐንስ አሰፋን ለማግኘት ያደረገው ጥረት ስልካቸው ዝግ በመሆኑ አልተሳካም። ስድስተኛውን ምርጫ በተመለከተ መግለጫ የሰጡት የብሔራዊው ምርጫ ቦርድ ሊቀመንበር ብርቱካን ሚደቅሳ ተቃዋሚ ፓርቲዎች ቅሬታ ለቦርዱ እያቀረቡ እንደሆነ ጠቁመዋል። ብርቱካን ከገዥው ፓርቲ በስተቀር አብዛኛዎቹ ፓርቲዎች በተለይ ደግሞ በአማራ ክልል የሚገኙ ተወዳዳሪዎች ቅሬታቸውን እንዳሰሙ ተናግረዋል። ሊቀመንበሯ የመንግሥት ሹመኞችና የፀጥታ አካላት በመራጩ ሕዝብ ላይ ጫና ከማድረስ እንዲቆጠቡ አሳስበዋል። ስድስተኛው አገራዊ ምርጫ በአብዛኛው የኢትዮጵያ ክፍል እየተካሄደ ይገኛል። በአንዳንድ ክልሎችና በተወሰኑ አካባቢዎች በፀጥታና በሌሎች ምክንያቶች ምርጫው ላልተወሰነ ጊዜ እንዲራዘም ሆኗል።"
sports	የሴቶች የ10 ሺህ ሜትር ሪከርድ ከየት ተነስቶ አሁን ካለበት ደረሰ?	"ትውልደ ኢትዮጵያዊቷ ሲፋን ሀሰን ትናንት በ10 ሺህ ሜትር የሴቶች ሩጫ አዲስ የዓለም ክብረ ወሰን አስመዝግባለች። አትሌቷ እአአ በ2016 በኢትዮጵያዊቷ አትሌት አልማዝ አያና ተይዞ የነበረውን ክብረ ወሰን በማሻሻል ነው አዲስ የዓለም ሪኮርድ ያስመዘገበችው። ሲፋን በአገሯ ኔዘርላንድ ሄንጌሎ የተካሄደውን የ10 ሺህ ሜትር ውድድር በ29 ደቂቃ ከ6 ሰከንድ 82 ማይክሮ ሰከንድ መጨረስ ችላለች። ከዚህ በፊት ኢትዮጵያዊቷ አትሌት አልማዝ አያና በአውሮፓውያኑ 2016 ውድድሩን በ29 ደቂቃ ከ17 ሰከንድ 45 ማይክሮ ሰከንድ በመጨረስ ነበር ሪከርዱን መያዝ የቻለችው። የሴቶች የ10 ሺህ ሜትር ሪከርድ ጉዞ የዓለም አቀፉ አትሌቲክስ ማህበር (IAAF) በይፋ በ10 ሺህ ሜትር የሴቶች ውድድር ሪከርዶችን መመዝገብ የጀመረው በአውሮፓውያኑ 1981 ሲሆን በወቅቱ የመጀመሪያውን ሪከርድ ያስመዘገበችው የቀድሞ የሶቪየት ሕብረት አትሌት ዬሌና ሲፓቶቫ ነበረች። ያስመዘገበችውም ሰዓት 32 ደቂቃ ከ17 ሰኮንድ 20 ማይክሮ ሰከንድ ነበር። በመቀጠል አሜሪካዊቷ ሜሪ ዴከር 1982 ላይ ውድድሩን 31 ደቂቃ ከ35 ሰከንድ 3 ማይክሮ ሰከንድ በማጠናቀቅ ክብረ ወሰኑን የግሏ ማድረግ ችላ ነበር። ነገር ግን በቀጣዩ ዓመት ሌላኛዋ የሶቪየት ሕብረት አትሌት ሊዩድሚላ ባራድኖቫ 31 ደቂቃ ከ35 ሰከንድ 01 ማይክሮ ሰከንድ በማስመዝገብ ክብረ ወሰኑን ተረክባለች። በዛው ዓመት 1983 ላይ ሶቪየት ሕብረት ውስጥ በተካሄደ የ10 ሺህ ሜትር ውድድር አሁንም ከሶቪየት ሕብረት የተገኘችው ሬይዛ ሳድሬይዲኖቫ ክብረ ወሰኑን በማሻሻል የግሏ ማድረግ ብትችልም በቀጣዩ ዓመት ሌላኛዋ የሶቪየት ሕብረት አትሌት ኦልጋ ቦንዳሬንኮ 31 ደቂቃ ከ13 ሰከንድ 78 ማይክሮ ሰከንድ በማስመዝገብ ክብረ ወሰኑን ተረክባታለች። እአአ 1985 ላይ ኖርዌይ፣ ኦስሎ በተካሄደው የሴቶች የ10 ሺህ ሜትር ውድድር ደግሞ ኖርዌያዊቷ ኢንግሪድ ክሪስቲያንሰን 30 ደቂቃ ከ59 ሰከንድ 42 ማይክሮ ሰከንድ በሆነ ሰዓት ውድድሩን በማጠናቀቅ ክብረ ወሰኑን የግሏ ማድረግ ችላ ነበር። ነገር ግን በቀጣዩ ዓመት አሁንም ኦስሎ ላይ በተካሄደው ውድድር በራሷ ተይዞ የነበረውን ሪከርድ በማሻሻል 30 ደቂቃ ከ13 ሰከንድ 74 ማይክሮ ሰከንድ አስመዝግባለች። ይህ ሪከርድ በማንም ሳይደፈር ለ7 ዓመታት መቆየት ችሏል። እአአ 1993 ላይ ግን በቤጂንግ፣ ቻይና በተካሄደው የሴቶች የ10 ሺህ ሜትር ውድድር ቻይናዊቷ ዋንግ ዡንሺያ በታሪክ ለመጀመሪያ ጊዜ ውድድሩን ከ30 ደቂቃ በታች በመጨረስ ትልቅ ክብረ ወሰን ማስመዝገብ ችላለች። ውድድሩንም 29 ደቂቃ ከ31 ሰከንድ 78 ማይክሮ ሰከንድ በሆነ ሰዓት ነው ያጠናቀቀችው። ይህ ሪከርድ ሳይሰበር በርካታ ዓመታትን በመቆየቱ ቻይናዊቷ ዋንግ ሌላ ታሪክ መስራት ችላለች። ከሲፋን ሀሰን የዚህ ዓመት ሪከርድ በፊት በ31ኛው የብራዚል ሪዮ ኦሎምፒክ የ10 ሺህ ሜትር ሴቶች የሩጫ ውድድር ላይ ነበር አልማዝ አያና የዓለም ሪኮርድ በማሻሻል ያሸነፈችው። አልማዝ አያና በጥሩነሽ ዲባባ ተይዞ የነበረውን በ14 ሴከንድ 33 ማይክሮ ሴከንድ ነበር ማሻሻል የቻለችው። ትናንት ምሽት በተካሄደው ውድድር ደግሞ ሲፋን  የ10 ሺህ ሜትር ሪኮርድ በእጇ አስገብታለች። ""በሄንግሎ የዓለም የሴቶች 10 ሺህ ሜትር ሪከርድ ማሻሻሌ ለእኔ ህልም ብቻ የሚመስል ነገር ነበር። ነገር ግን አሳክቼዋለው'' ብላለች ትውልደ ኢትዮጵያዊቷ ሲፋን። ''ለቶኪዮ ኦሎምፒክ ለመዘጋጀት ስናደርግ የነበረውን ጠንካራ ልምምድ በደንብ የሚገልጽ ውጤት ነው። ከደች አድናቂዎቼ ጋር ይህንን ድል በማግኘቴ በጣም ደስ ብሎኛል'' ብላለች። የ28 ዓመቷ አትሌት እአአ በኳታር፣ ዶሃ በተካሄደው የዓለም አትሌቲክስ ሻምፒዮና ላይ በ10 ሺህ፣ በ1 ሺህ እና 5 መቶ ሜትር ውድድሮች የወርቅ ሜዳሊያ ባለቤት መሆኗ ይታወሳል። በሚቀጥለው የቶኪዮ ኦሎምፒክም በርካቶች ከምሥራቅ አፍሪካዎቹ ኢትዮጵያና ኬንያ አትሌቶች ጋር ትንንቅ እንደምታደርግ ከወዲሁ እየገመቱ ነው። ሲፋን ሀሰን ማናት? በአዳማ ከተማ የተወለደችው ሲፋን፤ ገና የ15 ዓመት ወጣት ሳለች በስደት ከአገር እንደወጣች እና በለጋ ዕድሜዋ ብዙ ውጣ ውረዶችን ለማለፍ መገደዷን ትናገራለች። ወደ ትምህርት ቤት በሩጫ ትሄድ እንደነበረ እና ለአትሌቲክስ ስፖርት ፍቅር ያደረባት ገና ታዳጊ ሳለች እንደሆነ ታስረዳለች። ወደ ኔዘርላንድስ ካቀናች በኋላ አትሌቲክሱን አጠናክራ እንደያዘችም ትናገራለች። ""የቤት ውስጥ ረዥም ርቀት ውድድር አልወድም፤ አሰልቺ ይመስለኛል። እንደውም አልወዳደርም ብዬ ትቼው ነበር። አሰልጣኜ ነው ካልተወዳደርሽ ያለኝ። እኔም የ1500 ሜትር ሩጫዬ ደካማ ስለነበር 'እራሴን መቅጣት አለብኝ' ብዬ ነው ወደ ትራኩ የገባሁት። ከዚያም ወርቅ አገኘሁ። በጣም ተደስቼበታለሁ"" ትላለች ሲፈን። በተለያዩ ርቀቶች እየተወዳደረች አመርቂ ውጤት የምታስመዘግበው ሲፋን ለዚህ ምሥጢሩ ጠንክሮ ልምምዶችን ማድረግ እና ትዕግስተኛ መሆን ነው ትላለች። ""አሸነፍኩም አላሸነፍኩም የውድድሩን ቪዲዮ ቁጭ ብዬ እመለከታለሁ። ትኩረቴን እና ሙሉ ጊዜዬን ለአትሌቲክሱ ነው የምሰጠው"" ትላለች። ከአትሌቲክስ ጎን ለጎን በኢንቨስትመንት ተሰማርታ እራሷን እና ሌሎችን የመርዳት ጅማሬ ላይ እንዳለች ሲፋን ትናገራለች። በአዲስ አበባ ሩፋኤል ተብሎ በሚጠራው ስፍራ እና ከአዲስ አበባ ወጣ ብሎ በሚገኘው ሱሉልታ ከተማ ኢንቨስት ለማድረግ ጥረት እየደረገች መሆኗን ታስረዳለች። ""ያው እኔ ገና ታዳጊ አትሌት ነኝ። እንደሌሎቹ ያስቀመጥኩት ሚሊዮን እና ቢሊዮን ገንዘብ የለኝም"" የምትለው ሲፋን ባደገችባት አርሲ ውስጥ በሚገኙ ትንንሽ ከተሞች ላይ ኢንቨስት የማድረግ ዕቅድ አላት።"
sports	ዋናተኛው ከተፎካካሪው ጎን ቆሞ ሜዳሊያ አልቀበልም አለ	"አውስትራሊያዊው ዋናተኛ ማክ ሆርተን የምንግዜም ተቀናቃኙ ከሆነው ቻይናዊ ዋናተኛ ጋር በሽልማት መድረክ ላይ በጋራ አልቆምም በማለት ቁጣውን በአደባባይ ገለጸ። ማርክ ሆርተን ለዚህ ድርጊቱ እንደ ምክንያት ያቀረበው ቻይናዊውን ዋናተኛ ለዓመታት ""የአበረታች እጽ ተጠቃሚ እና አጭበርባሪ ነው"" እንደሆነ በመግለጽ ይከሰዋል። ሁለቱ ተፎካካሪ ዋናተኞች ከዚህ ቀደም በበርካታ የውድድር መድረኮች ላይ ተገናኝተዋል። ትናንት በደቡብ ኮሪያ በተካሄደው የዓለም የውሃ ዋና ቻምፒዮና ውድድር ላይ ቻይናዊው ሳን ያን በ400 ሜትር የነጻ ቀዘፋ ውድድር ማርክ ሆርተንን በመቅደም የወርቅ ሜዳሊያ ባለቤት ሆኗል። ከውድድሩ በኋላ በተካሄደው የሜዳሊያ አሰጣጥ ሥነ ሥርዓት ላይ ግን አውስትራሊያዊው ሜዳሊያውን ለመቀበል መድረክ ላይ ከተፎካከሪው ሱን ያን ጎን ለመቆም አልፈቀደም። • ሞ ፋራህ እና ኃይሌ ገብረሥላሴ ተጣሉ • ኦሌ፡ አራተኛ ሆኖ መጨረስ በቂ አይደለም ከክስተቱ በኋላ ሱን ያን ለሪፖርተሮች ሲናገር ""እኔን አለማክበሩ ችግር የለውም፤ ቻይናን አለማክበሩ ግን ያሳዝናል፤ አዝናለሁ"" ብሏል። የኦሊምፒክ የወርቅ ሜዳልያ ባለቤት የሆነው ሆርተን፤ የተፎካካሪውን እጅ ለመጨበጥም ይሁን አብሮ ፎቶ ለመነሳት አልፈቀደም። ነገር ግን ሦስተኛ ደረጃን ይዞ ካጠናቀቀው ጣሊያናዊ ጋር ግን ፈገግታ በተሞላበት መልኩ ፎቶግራፍ አብሮ ሲነሳ ታይቷል። እአአ በ2014 ላይ ሱን አበረታች መድሃኒት ተጠቅመሃል ተብሎ ለሦስት ወራት ታግዶ ነበር። ዋናተኛው ግን መድሃኒቱን ለልብ ህመም ሲል የምወስደው ነው ሲል ተከራክሯል። በሁለቱ ዋናተኞች መካከል ያለው እስጣገባ በ2016ቱ የሪዮ ኦሊምፒክ ላይም መነጋገሪያ ነበር። ሆርተን በልምምድ ላይ ሳለሁ ሆነ ብሎ ውሃ ይረጨኝ ነበር ሲል ቻይናዊውን ይከሳል። ""እኔ ግን ንቄ ችላ አልኩት። የአበረታች መድሃኒት ተጠቅሞ ለሚያጭበረብር አትሌት ጊዜ የለኝም"" ሲል ተናግሮ ነበር። በሌላ ወቅት ""አበረታች ዕጽ መጠቀማቸው የተረጋገጠባቸው እና አሁንም እየተወዳደሩ ከሚገኙ አትሌቶች ጋር ሁሌም ቅራኔ አለኝ"" ሲል አውስትራሊያዊው አትሌት ተናግሮ ነበር። ሱን ለሚነሳበት ቅሬታ ምላሽ ሲሰጥ ""ስለእኔ የሚባለውን እሰማለሁ። ልምምዴን አጠናክሬ እቀጥላለሁ"" በማለት ብዙ ማብራሪያ ከመስጠት ተቆጥቧል። አውስትራሊያዊው አትሌት በወሰደው እርምጃ የውግዘትም ሆነ የድጋፍ መልዕክቶች እየጎረፉለት ነው። ሱን ከአበረታች ዕጽ አጠቃቀም ጋር በተያያዘ ምረመራዎች እየተካሄዱበት ይገኛል።"
sports	ማንቸስተር ሲቲ ፒኤስጂን በመርታት የቻምፒዬንስ ሊግ ጉዞውን ቀጥሏል	"ማንቸስተር ሲቲ በቻምፒየንስ ሊግ ግማሽ ፍፃሜ ፓሪስ ሴይንት ዠርሜይንን በመርታት ወደ ፍፃሜው የሚያደርገውን ጉዞ አመቻችቷል። የፔፕ ጉዋርዲዮላ ቡድን በመጀመሪያው አጋማሽ ተወስደቦት የነበረውን ብልጫ በሁለተኛው አጋማሽ በመቀልበስ ነው ድል መምታት የቻለው። የፒኤስጂው ማርኪንሆስ ከዲ ማርያ የተሻማለትን ኳስ በጭንቅላቱ ወደ ጎል ቀይሮ የጨዋታው የመጀመሪያ አጋማሽ አንድ ለምንም ነበር የተጠናቀቀው። የፈረንሳዩን ክለብ መዳከም ያዩት ሲቲዎች በሁለተኛው አጋማሽ በሙሉ ኃይላቸው ነበር ሲያጠቁ የነበሩት። ኔይማርና ምባፔ በመጀመሪያው አጋማሽ ያሳዩትን ብቃት መድገም ባቃታቸው ወቅት ነው የሲቲ ኬቪን ደ ብራይን ያሻማት ኳስ ሁሉንም ዘልቃ መረብ ላይ ያረፈችው። ከሰባት ደቂቃ በኋላ አልጄሪያዊው ሪያድ ማህሬዝ ያገኘውን የቅጣት ምት ዕድል በግራ እግሩ አሹሩ ከመረብ መዶል ችሏል። ይህ አልበቃ ያለው ፈረንሳዊው ቡድን ፒኤስጂ የቀድሞው የኤቨርተኑ አማካይ ኢድሪሳ ጉዬ በቀይ ተሰናብቶበት አማራጩ መከላከል ሆኖ አምሽቷል። ሲቲዎች በታሪካቸው ለመጀመሪያ ጊዜ ነው ለቻምፒዬንስ ሊግ ግማሽ ፍፃሜ መድረስ የቻሉት። የእንግሊዝ ፕሪሚዬር ሊግ መሪዎቹ ሲቲዎች በመጀመሪያው አጋማሽ በጣም ድንቅ ብቃት እያሳዩ የነበሩት ፒኤስጂዎችን በመበለጥ የቻምፒዬንስ ሊጉን ዋንጫ ለማንሳት ያላቸውን ቁርጠኝነት አሳይተዋል። የፒኤስጂዎቹ ኔይማርና አንኸል ዲ ማሪያ የመጀመሪያውን 45 ደቂቃ የሲቲን ተከላካይ ሲያስጨንቁ ቢያመሹም ይህን በሁለተኛው 45 መድገም አልቻሉም። ""ከምባፔ፣ ኔይማርና ዲ ማሪያ ጋር መፋለም ቀላል ባይሆንም የመጀመሪያውን አጋማሽ ውጤት ቀልብሰናል"" ብለዋል የሲቲው አሠልጣኝ ፔፕ ጉዋርዲዮላ። ""ባሳየነው ብቃት ተደስቻለሁ። ነገር ግን ይህ የመጀመሪያው ጨዋታ ነው። ብዙ ይቀረናል።"" ቡድናቸው በሁለተኛው አጋማሽ ደካማ ብቃት ማሳየቱን ያመኑት የፒኤስጂው ፖቼቲንሆ በሁለተኛው ጨዋታው ውጤቱን ለመቀልበስ እንደሚጫወቱ ተናግረዋል። የጉዋርዲዮላ ሲቲ ከቅርብ ዓመታት ወዲህ በቻምፒዬንስ ሊጉ ያስመዘገበው ታሪክ በታክቲክ ስህተቶች የተሞላ ነው። ዘንድሮ ግን ነገሮች እየሰመሩ ይመስላሉ። በቀጣዩ ሳምንት የመልስ ጨዋታ በሜዳቸው ፒኤስጂን የሚያስተናግዱት ሲቲዎች አዲስ ታሪክ ከመፃፍ የሚያግዳቸው ያለ አይመስልም። ነገር ግን የመጀመሪያ የቻምፒዬንስ ሊግ ዋንጫቸው ለማንሳት ትግል እያደረጉ ያሉት ፒኤስጂዎች ሁለተኛውን ጨዋታ ለሲቲ ቀላል ያደርጉታል ተብሎ አይታሰብም። የሁለቱ ቡድን አሸናፊ ከቼልሲና ማድሪድ አሸናፊ ጋር ለመፍፃሜ የሚፋለም ይሆናል። ቼልሲና ሪያል በማድሪድ ሜዳ ተፋልመው አንድ አቻ መለያየታቸው ይታወሳል። የመልሱ ጨዋታ ቀጣይ ሳምንት ረቡዕ በቼልሲ ሜዳ ይካሄዳል። የፍፃሜው ጨዋታው ግንቦት 21 በቱርኳ ኢስታንቡል ይከናወናል።"
sports	የኢትዮጵያ ፕሪሚዬር ሊግ በሳተላይት ቴሌቪዥን መተላለፉ ምን ለውጥ አመጣ?	"የኢትዮጵያ ፕሪሚዬር ሊግ እንደ አዲስ ተዋቅሮ መካሄድ ከጀመረ ሃያ አምስተኛ የውድድር ዘመኑን ይዟል። በዲኤስ ቲቪ መተላለፍ የጀመረው ደግሞ ባለፈው የውድድር ዘመን ነው። 25ኛው ቤትኪንግ የኢትዮጵያ ፕሪሚዬር ሊግ የመጀመሪያ ሳምንት ጨዋታዎች ከጥቅምት 8/2014 ዓ.ም ጀምሮ ተካሂደዋል። የሳተላይት ማሰራጫው በበርካታ የአፍሪካ አገራት ይሠራል። ይህ ደግሞ የኢትዮጵያ ፕሪሚዬር ሊግን ዲኤስ ቲቪ የተሰኘው የሳተላይት ማሰራጫ በሚሠራባቸው ቦታዎች ሆነው መከታተል ያስችላል። ከዚህ ቀደም ፕሪሚዬር ሊጉ የተለያዩ  እንከኖች ተስተውለውበታል። ከእነዚህም መካከል የተጫዋቾችና ደጋፊዎች ሥነ ምግባር፤ የዳኞች እና ሊጉን የሚያስተዳድረው አካል ብቃትን መጥቀስ ይቻላል። እነዚህን እንከኖች የተሸከመው የኢትዮጵያ ፕሪሚዬር ሊግ ከቅርብ ጊዜ ወዲህ በተለየ መልኩ መነቃቃት አሳይቷል። ለዚህ ምክንያቱ የዲ ኤስ ቲቪ ሽፋን ማግኘቱ ይሆን? ፍሬው አስራት በኢትዮጵያ ፕሪሚዬር ሊግ ሹር ኩባንያ የሕክምና መኮንን [ሜዲካል ኦፊሰር] ሆኖ ያገልግላል። አልፎም ለተለያዩ የመገናኛ  ብዙኃን ስለኢትዮጵያ እግር ኳስ በመፃፍ ይታወቃል። ""ያው የሐዋሳ ልጅ እንደመሆኔ በእግር ኳስ ፍቅር የወድቅኩት ሐዋሳ ከነማን ከዚያም እነ ደቡብ ፖሊስ፣ ሲዳማ ቡና እንዲሁም ሌሎች ቡድኖችን በመመልከት ነው"" የሚለው ፍሬው ሊጉ ሰፊ ሽፋን በማግኘቱ ደስተኛ ነው። ""ያለፉትን 23 ዓመታት ዲኤስ ቲቪ ከመምጣቱ በፊት ያለውንና አሁን እየተመለከትነው ያለውን ብታነፃፅር ገና በሁለት ዓመት ያየነው ልዩነት የሰማይና የምድር ነው"" ይላል። ""ተጫዋቾቻችን ይታያሉ"" ፍሬው ሊጉ በአህጉር አቀፍ የሳተላይት ቴሌቪዥን አማካኝነት ሽፋን ማግኘቱ ዋነኛው ጥቅሙ ተደራሽነት ቢሆንም ከዚህ የዘለለ ብዙ አዎንታዊ ጎኖች አሉት ይላል። ""ያው ኢትዮጵያዊያን ኳስ እንወዳለን። ወደ ሜዳ ስንገባ ትንሽና ትልቅ ጨዋታ አንልም። ድጋፋችን የተለየ ቀለም ያለውና ውብ ነው። ሴቶች ወደ ሜዳ ይመጣሉ፤ ሕፃናት ይገባሉ። ዲኤስ ቲቪ ይህን ማሳየት ችሏል። ሌሎች አፍሪካ አገራት 'ኢትዮጵያውያን ለካ ኳስ ይወዳሉ' እንዲሉ ያደርጋል። ""ምንም እንኳ ያለፈው ዓመት ጨዋታ በዝግ ስታድየም ቢደረግም ዘንድሮ ግን የስታድየሙ አንድ አራተኛ መያዝ የሚችለውን ያህል ተመልካች እንዲገባ መደረጉ በጣም መልካም ነው።"" ፍሬው፤ አንዱ ፕሪሚዬር ሊጉ ሽፋን ማግኘቱ ጥቅሙ ተጫዋቾች የውጭ ዕድል እንዲያገኙ ማስቻል ነው ብሏል። ""ኢትዮጵያውያን ተጫዋቾች ከአገራቸው ውጭ አይጫወቱም ተብለው ይታማሉ። ነገር ግን አሁን ተጫዋቾች ራሳቸውን ማሳየት ስለሚችሉ የተሻለ ሊግ ያላቸው ክለቦችና ተጫዋች መልማዮች የኛን ልጆች ማየት ይችላሉ። ለምሳሌ አምና የሊጉ ከፍተኛ ግብ አግቢ የነበረው አቡበከር ናስር እንዴት በደቡበና ሰሜን አፍሪካ ሊግ ክለቦች ዓይን መግባት እንደቻለ በክረምቱ ሰምተናል።"" አምና ከፋሲል ከነማ ጋር ዋንጫ ማንሳት የቻለው ሙጂብ ቃሲም ዘንድሮ ለአልጄሪያው ጄኤስ ካቢሌ ለመጫወት ወደ አልጄርስ ማቅናቱም የሚዘነጋ አይደለም። የኢትዮጵያ እግር ኳስ ፌዴሬሽን ዋና ፀሐፊ ባሕሩ ጥላሁንም የቴሌቪዥን ሽፋኑ ""እግር ኳሱን እንድንሸጥ ያግዘናል"" ይላሉ። ""ተጫዋቾች እንዲነቃቁ ያደርጋል። እግር ኳሳችንን መከታተል የሚፈልጉ ሰዎች አሁን በቴሌቪዥን መከታተል ይችላሉ። አልፎም ተጨዋቾቻችንን አይተው ማስፈረም ለሚፈልጉ የተንቀሳቃሽ ምስል ይኖራል።"" የገንዘብ ጥቅም በኢትዮጵያ ፕሪሚዬር ሊግ የሚሳተፉ ክለቦች ከዲኤስ ቲቪ 'የብሮድካስትና የታይትል ኔም' በተሰኘ ማዕቀፍ የገንዘብ ጥቅም ያገኛሉ። ለዚህም ነው ዋና ሥራ ፀሐፊው ""ክለቦቻችን ምንም ገቢ ካለማግኘት ገቢ ወደ ማግኘት ተሸጋግረዋል"" የሚሉት። ነገር ግን ከዚህም አልፎ አሁን በቴሌቪዥን መታየት መቻላቸው አቅም ያላቸው ድርጅቶች ክለቦቹን 'ስፖንሰር' [የማስታወቂያ ስምምነት] እንዲያደርጉ ምክንያት ይሆናል ይላል ፍሬው በበኩሉ። ""ዓለም አቀፍም ሆኑ አገራዊ ድርጅቶች ከክለቦች ጋር የስፖንሰርሺፕ ስምምነት በመግባት አብረው መሥራት ይችላሉ። ማሊያ ላይ ድርጅታቸውን በማስታዋወቅ ሰፊ ሽፋን ሲያገኙ፤ ተያይዞ ደግሞ ክለቦች የገንዘብ ጥቅም ያገኛሉ።"" ምንም እንኳ በጣም ጥቂት ቢሆኑም የተወሰኑ የኢትዮጵያ ፕሪሚዬር ሊግ ክለቦች ከቅርብ ጊዜያት ወዲህ ከድርጅቶች ጋር የማስታወቂያ ውል እየገቡ መሆኑን መስማት ጀምረናል። ከሰሞኑ ኢትዮጵያ ቡና የስፖርት ውርርድ ኩባንያ ከሆነው ቤቲካ ጋር የአምስት ዓመታት 'የስፖንሰርሺፕ' ስምምነት መፈራረሙ ይታወሳል። ፍሬው ""ክለቦች በቴሌቪዥን መታየታቸው የአጨዋወት ስታይላቸውንና የክለብ አደረጃጀታቸውን ወደ ፕሮፌሽናል ደረጃ ለማሳደግ ጥረት እንዲያደርጉ ይገፋፋል"" ብሎ ያምናል። የሳተላይት ማሰራጫ ጣቢያው በተለያዩ ጊዜያት ለአሠልጣኞችና ለምክትሎቻቸው እንዲሁም ለዳኞች የተለያዩ ሥልጠናዎች በመስጠት ላይ እንደሆነ ፍሬው ይጠቁማል። ""ከዚህ ባሻገር እንደሚታወቀው የኢትዮጵያ ክለቦች እንደ ቢዝነስ ተቋም አይንቀሳቀሱም ነበር። ከመንግሥት ብር ይወስዳሉ። እሱን ይጠቀማሉ። በቃ። አሁን ግን ገቢ ማስገባት ጀምረዋል። ይህ የሆነው በቴሌቪዥን በመታየታቸው ነው።"" ፍሬው አክሎ፣ የሊግ አክሲዮን ማኅበሩ ቀስ በቀስ እንደ ደቡብ አፍሪካ ፒኤስኤል፤ እንደ ታንዛኒያው ፉትቦል ቦርድ እንዲያድግ ያደርገዋል ይላል። የሥነ ምግባር ጉዳይ የኢትዮጵያ ፕሪሚዬር ሊግን ወደኋላ ጎትቶታል ተብሎው ከሚታሰቡ ችግሮች መካከል የተጫዋቾችና ደጋፊዎች ሥነ-ምግባር ጉዳይ አንዱ እንደሆነ ይታመናል። በተለይ ሊጉ የሳተላይት ቴሌቪዥን ስርጭት ሽፋን ከማግኘቱ በፊት ባሉት ዓመታት የዳኛ ውሳኔን ባለማክበር እስከ አካላዊ ጥቃት የደረሰ ግጭት መመልከት የተለመደ ሆኖ ነበር። ለመሆኑ ፕሪሚዬር ሊጉ የቴሌቪዥን ስርጭት ማግኘቱ ይህንን ችግር ይቀርፈዋል? ከዚህ በፊት ጥፋት ሲጠፋ የፕሪሚዬር ሊጉ አስተዳዳሪ የነበረው እግር ኳስ ፌዴሬሽን ቅጣት የሚያስተላልፈው ከጨዋታ ኮሚሽነሮች በሚያገኘው መረጃ መሠረት እንደነበር ፍሬው ያስታውሳል። ""አሁን ግን ከጨዋታ ኮሚሽነሮች በተጨማሪ የተንቀሳቃሽ ምስል አለ። እንደቀድሞው ጥፋት አጥፍተህ ኮሚሽነሩ የኔ አካባቢ ሰው ነው፤ አሊያም በገንዘብ አልፈዋለሁ የምትልበት ጊዜ አይደለም አሁን። ሊግ ኮሚቴው ከኮሚሽነሮች ምስክርነት በተጨማሪ የተንቀሰቃሽ ምስል ተመልክቶ ስለሚወስን የዲሲፕሊን ጉዳይ ለውጥ አለው።"" ነገር ግን ይላል ፍሬው "". . .አፋችንን ሞልተን በጣም ቀንሷል ማለት አንችልም። ምክንያቱም ዲስኤ ቲቪ አምና ነው የመጣው። አምና ደግሞ ደጋፊዎች አልነበሩም። ቢኖሩም በጣት የሚቆጠሩ ነበሩ። ዘንድሮ ወደ 7 ሺህ አድጓል። ደጋፊዎች ሙሉ በሙሉ ወደ ሜዳ ሲመለሱ የዲሲፕሊኑም ጉዳይ ሊመለስ ይችላል የሚል ስጋት ይኖራል።"" ፕሪሚዬር ሊጉን የሚያስተዳደረው ሊግ ኩባንያ ደጋፊዎች ብሔር ተኮርና ፖለቲካ ነክ የሆኑ ጉዳዮችን ወደ ስታድዬም ይዘው እንዳይመጡ የሚደነግግ ሕግ አውጥቷል። ይህ ድንጋጌ ደጋፊዎቹ ወደ ሜዳ ሲመለሱ መሰል ድርጊቶችን እንዳይፈጽሙ፤ ከፈጸሙም የተንቀሳቃሽ ምስሎችን ተመልክቶ አጥፊዎች ላይ ቅጣት ለመጣል እንዲችል ያግዛል ይላል ፍሬው። አቶ ባሕሩ ""ስሜታዊነት ካሜራ ስላለ ላይቆም ይችላሉ"" ይላሉ። ""የሚከታተልህ ሕዝብ እንዳለ ስታስብ ስሜታዊነትን ልትቀንስ ትችላለህ እንጂ ያን ያህል የጎላ የዲሲፕሊን ለውጥ ይመጣል ብዬ አላስብም።"" ቢሆንም ጨዋታዎች በቴሌቪዥን መስኮት መተላለፋቸው፣ የተወሰነ አዎንታዊ ተፅዕኖ ሊያሳድሩ እንደሚችሉ ግን ያምናሉ። የሳር ርዝመት ጉዳይ የመጀመሪያው ሳምንት የኢትዮጵያ ፕሪሚዬር ሊግ ከሐዋሳ ዩኒቨርሲቲ ስታድየም መተላለፍ ሲጀምር ከተስተዋሉ ጉዳዮች አንዱ የሜዳው ሳር ርዝመት ነው። የተወሰኑ የሜዳው ክፍሎች ሳር እጅግ ከመርዘሙ የተነሳ የተጫዋቾችን ጫማ እስከመሸፈን ደርሷል። ይህ ጤናማ ነው? እንደ አገር የተጀመሩ ስታድየሞችን የመጨረስ እንዲሁም የሜዳ አጠባበቅ ትልቅ ድክመት አለ ይላል ፍሬው። ""ኢትዮጵያ በተለያዩ ቦታዎች ትላልቅ ስታድየሞችን ገንብታለች። ነገር ግን አልጨረሰቻቸውም። ለምሳሌ ሐዋሳ ውስጥ 50 ሺህ ሰው መያዝ የሚችለው ስታድየም አልተጠናቀቀም። ሌሎችም ቦታዎች እንዲሁ ነው"" በማለት ክልሎችም ይሁኑ ክለቦች የተሻለ ሜዳ ማቅረብ ስላልቻሉ ሊግ ኩባንያው ፊቱን ወደ ዩኒቨርሲቲዎች ለማዞር መገደዱን ይጠቅሳሉ። ""የክልል መንግሥታት ከሚያቀርቡት ስታድየም በተለየ ዩኒቨርሲቲዎች የተሻለ መሠረተ ልማት ዝርጋታ አላቸው። ለዚህ ነው ኩባንያው ፊቱን ወደዚህ ያዞረው።"" የፌዴሬሽኑ ዋና ሥራ ፀሐፊ አቶ ባሕሩ እንደ አገር ደረጃ የሚያሟላ ሜዳ አለመኖሩ በጣም ያሳዝናል ይላሉ። ""እንደሚታወቀው እግር ኳስ ፌዴሬሽን ሜዳ የለውም። አብዛኞቹ ሜዳዎች የክልሎች ናቸው። እኛ ሙያዊ እገዛ ከማድረግ በዘለለ የተለየ ነገር ማድረግ አንችልም። የክልል መንግሥታት ይህንን ለመቅረፍ መጣር አለባቸው፤ እኛም እገዛ ማድረግ ፍላጎታችንም ግዴታችንም ነው።"" መሻሻል የሚገባቸው የዳኝነት ውሳኔ አሁንም ችግሮች ቢስተዋሉበትም ከአምናው ግን ተሻሽሏል የሚለው ፍሬው፣ በተጨማሪም ""በሰዓት የመገኘት፣ ማሊያቸው ላይ ስማቸውን በትክክል መፃፍ የመሳሰሉ የፕሮፌሽናሊዝም ችግሮች አሉ። ነገር ግን ከአምና ዘንድሮ ይሻላል። ከዘንድሮ ደግሞ ቀጣዩ ዓመት ይሻላል ብዬ አምናለሁ። የብሮድካስት ዕድሉ ይህን ያሻሽላል የሚል እምነት አለኝ።"" እግር ኳስ ፌዴሬሽኑና ሊግ ኩባንያው ዳኞች ስህተታቸውን በምስል እንዲያዩና እንዲያርሙ በማድረጋቸው የተወሰነ ለውጥ አለ በማለትም ""ከጨዋታ ውጭ ያልሆኑ ኳሶችን ይሽራሉ። ጥፋት ተፈፅሞ አልተፈፀመመም ይላሉ። ይህን ሁሉ የምታየው በመልሶ ምልከታ ነው።"" . . . ጨዋታዎች በቴሌቪዥን እየተላለፉ መሆናቸው ዳኞች ራሳቸውን ብቁ አድርገው እንዲገኙ ያደርጋል የሚል ዕምነት ያለው ፍሬው ""ብዙ ነገር በጊዜ ሂደት የበለጠ ይስተካከላል የሚል እምነት አለኝ። ከአራትና አምስት ዓመታት በኋላ ደግሞ 'ቪኤአር' [በቪዲዮ የታገዘ ዳንነትን] መጠቀም እንችል ይሆናል።"""
sports	ተአምረኛው ሜሲ በ 1000ኛ ጨዋታው ላይ ለአገሩ ግብ አስቆጠረ	ሜሲ የሁለት ግዜ የአለም ዋንጫ ሻምፒዮን የሆነችው አገሩ አርጀንቲና አውትራሊያን በመርታት ወደ ሩብ ፍጻሜ ባለፈችበት ብሎም ለእርሱ 1000 ኛ ጨዋታው ላይ ግብ በማስቆጠር ታሪክ ሰርቷል። ለፓሪስ ሴንት ጀርመን የሚጫወተው ሜሲ አስደናቂ አጨራረስ በማሳየት በመጀመሪያው ግማሽ ሰአት ጭንቀት ውስጥ ገብተው የነበሩትን የአገሩን ደጋፊዎች ያስፈነጠዘ ግብ አስቆጥሯል። ግቡ ለሜሲ 789ኛ ሲሆን ከዚህ ውስጥም 94ቱን ለአርጀንቲና ነበር ያስቆጠራቸው። ሜሲ በኳታሩ የአለም ዋንጫም የከፍተኛ ግብ አስቆጣሪነቱን ቦታ ለመጋራት ያስቻለውን ግብ ነበር ያስቆጠረው። አውስትራሊያ በመጀመሪየው 35 ደቂቃ አርጀንቲናን ብታርበደብድም በመጨረሻ የጨዋታ የበላይነት ተወስዶባታል። ስታዲየሙም ሜሲ ኳስ በመታ ቁጥር በጉጉት ይንቀጠቀጥ ነበር። ተአምረኛው ሜሲ የምንግዜም ምርጡ ተጫዋች መባሉን በማስመስከር በአገሩ ማሊያ ታጅቦ አስደናቂ ጎል አስቆጥሯል።
