category	headline	text
business	Kuvuselelwa imizi mveliso yakudala eKomani	"Lizakuvuselelwa ngemali ekumashumi amabini anesibini ezigidi zerandi (R22 Million) iziko lemizi mveliso yembali yoshishino eKomani iKomani Industrial Park ukusukela ngoLwesihlanu umhla wesine kule yeNkanga.  
Umphathiswa wesebe lorhwebo noshishino kweli uRob Davis, iNkulumbuso yeMpuma Koloni uPhumullo Masualle kwakunye nomphathiswa wesebe lophuhliso lezemali uSakhumzi Somyo bazakuba yinxalenye yalo msitho. 
 Ukuvuselelwa kweli ziko kuyinxalenye yenkqubo yokuvuselela imizi mveliso kuzwelonke (Revitalisation of Industrial Parks Programme) yesebe lezorhwebo noshishino.  
IKomani Industrial Park yenye kwezilishumi kwimizi mveliso elithe isebe lezorhwebo noshishino layityumba ukuze livuselelwe, kunyuswe umgangatho wemveliso kwimizi mveliso ephaya. 
Inqanaba lokuqala lokuvuselelwa kwale mizi mveliso izakuba kukufakelwa kweekhamera ezigada izaphula mthetho, kwanokufakelwa kwezibane ezitalatweni. Isebe lorhwebo noshishino liqalise lomsebenzi lisebenzisana ne-arente ejongene nophuhliso kumasipala wesithili saseChris Hani iChris Hani Development Agency.  
“Ukuvuselelwa kwalomzi mveliso kuzakuba nefuthe elihle lokuvuselela ushishino eKomani nakuzwelonke njengezinye iindawo esele sizityumbile,”uthethe watsho. Ingxelo ithi ukuvuselelwa kwalomzimveliso kuzakuncedisa ukukhula korhwebo noshishino, ingqesho kwanemveliso yempahla esemgangathweni. 
Kunyaka ophelileyo eliziko lemizimveliso lihanjelwe ligqiza loo somashishini abasuka kwilizwe laseChina ngenjongo zokukhangela amathuba okuqala amashishini. Ngexesha lorhulumente owayesakuba yiTranskie eli ziko leminemizi mveliso yayiqeshe uninzi labantu baseZibeleni nabo basuka kwindawo ezingqongileyo. 
Inkampani evelisa iziselo, iTwizzer iphakathi kwenkampani ezisele zisebenzisa lendawo ukwenza imveliso zayo zezi ziselo. Othethe egameni lo masipala wesithili saseChris Hani uThobeka Mqamelo uthi lizakubanceda elinyathelo likarhulumente kazwelonke. ”Sisoloko sisamnkela nolunjani ungenelelo oluzakubangela ukukhula kwemeko yezoshishino kwingingqi yaseChris Hani, ingakumbi kuba apha kuzakusetyenzwa ezimveliso zolimo zenziwa kakhulu ngabantu balo masipala,”utshilo uMqamelo.  
Uthi abathandabuzi ukuba kuzakwenza inguqu emandla kwimveliso yokutya kwingingqi yaseChris Hani."
business	Ulawulo lobutyebi, amandla okucwangcisa	"Ulawulo lwezobutyebi ngumgaqonkqubo ogcweleyo wotyalomali odibanisa iinjongo zexesha elide lomntu ngezixazululo zezemali, usebenzisa indlela yokubonisana.  
 Nangona kunjalo, abacebisi abaninzi abachithi ixesha lokuqonda ngokwenene iinjongo zabaxhasi kunye namaphupha abo. Abafaki iinkalo ezibalulekileyo zolwazi kwisicwangciso esibanzi esenzelwe ukufezekisa iinjongo ngexesha elifanelekileyo. 
Esona sizathu esiphambili sokuseka eli shishini lethu lokulawula ubutyebi kukunceda abaxumi bethu ukuba babelane ngoloyiko lwabo ngokwasemalini kwakunye neenjongo zabo; kunye nokubanceda bafezekise ezi njongo. Sinikeza iintlobo ezahlukeneyo zemveliso zemali kunye neenkonzo ezixhomekeke kwiimeko ezipheleleyo zezimali zabaxumi bethu. 
Isicwangciso semali esenzisiswe kakuhle 
Ukuphuhlisa uxwebhu olusemthethweni olucacisa isicwangcisomali somthengi, luyinto ebalulekileyo kwinkqubo yolawulo lwethu lobutyebi. Elona xabiso lesi sicwangciso kukuba lithatha inkqubo engabonakaliyo yokucwangcisa imali liyenze ukuba libe yinyani. 
Ungasifunda, usiqonde, uphinde ubuyele kuso uze ucacisele usapho kunye nezihlobo zakho. Kwakhona kubaluleke kakhulu kumphathi wezobutyebi ukwenzela ukuba akwazi ukubhekisela kwisicwangciso ngexesha lokuphononongwa kweentlanganiso kwaye abeke inkqubo yokusebenza kwimeko ende. Kodwa nangona kunjalo inkqubo yokuphathwa kobutyebi ihambela ngaphaya kotyalo lomthengi. Injongo yakhe nomphi na umphathi wezobutyebi kukuba “Ligosa eliyintloko lezemali” zomxumi ubomi bakhe bonke. Lo msebenzi unwenwela kwilifa, umhlalaphantsi kunye nocwangciso lomngcipheko. 
Incoko yokucwangcisa 
Kubalulekile kubaphathi bethu bezobutyebi ukuhlakulela ubudlelwane obuqinileyo kunye nomxhasi; oku kusinika ulwazi olunzulu ngohambo lobomi bakho.  
Entliziyweni yakhe ukuphuhlisa isicwangciso yincoko phakathi komxumi kunye nomphathi wezobutyebi.  
Kukule ncoko apho sikwaziyo ukufumanisa iinjongo zomthengi, amaphupha kunye nokwazi amava akhe adlulileyo otyalo mali. 
Izinto ezibalulekiyo xa usenza isicwangciso 
Ngokuthi sithethe banzi ngayo yonke imiba yobomi bemali yabaxhasi ngexesha lokufumanisa kunye nentlanganiso yokucwangcisa, sichaza imisebenzi ethile ekufuneka sijonge kuyo njengoko sishukumisela umthengi ngakumbi kwaye sisondele kwiinjongo zabo. 
Eminye yemiba emelwe icingwe: 
*  Isicwangciso sokutyala imali 
Kuhlala kusithiwa abantu bachitha ixesha elininzi becwangcisa ngokuya kwiholide yeeveki ezimbini kunokucwangcisa ngokutyala imali. Inkqubo yocwangciso yotyalomali kufuneka ikhokelele ekuqikeleleni izidingo zokufezekisa iinjongo zomtyalimali, kuthathwe ingqalelo yokuba iinjongo ezizodwa zabaxhasi, ixesha, isiseko see-asethi zangoku, uvelwano lwentlawulo kunye nokunyamezela, phakathi kwezinye izinto. 
*  Isicwangciso somhlalaphantsi 
Ukucwangcisela umhlalaphantsi ayonto imelwe ingathathelwa ngqalelo. 
 Oku kubangelwa kukuba imali oyilondolozela umhlalaphantsi yeyona asethi yakho inkulu. Ngako oko kumele wazi indlela izigqibo ozithathayo ziza kuchaphazela njani ebomini.  
Xa uthatha umhlalaphantsi uza kube ujongene nengxaki yokuba izigqibo osele uzithathile azijikeki. Xa ucwangcise kakuhle; ulondoloze imali, kwaye ubenolwazi oluphangaleleyo ngezigqibo zakho, ungakwazi ukuba nomhlalaphantsi okhuselekileyo. 
*  Ucwangciso lomngcipheko 
Ucwangco lomgcipheko lubalulekile ukukhusela ii-asethi zakho kunye nokubonelela usapho lwakho xa sele uswelekile. Ingakwazi nokukunika ukhuseleko kunye nolawulo oluluqilima kubutyebi bakho xa ungasweleka, ukhubazeke okanye ugule. Ikwavumela usapho lwakho ukuba lungathwali umthwalo wokungabi namali. 
Ukuba sele unaso isisombululo somngcipheko, abaphathi bezobutyebi bangakwazi ukuvavanya ukufaneleka kwezicwangciso zokufa kwakho, ukukhubazeka kunye nezifo baze bakubalele ukuba ungasilela kweyiphi na indawo. 
*  Isicwangciso serhafu 
Isicwangciso serhafu yindlela yokuzicwangcisela izinto zakho apho ungathi wehlise imali engatsalwa yerhafu. Oku kwenziwa ukuba kumataniswe iinjongo zakho zemali kunye nemali yerhafu engatsalwa.  
Umphathi wezobutyebi uza kukunceda ukuba uhlangabezane nazo zonke izicwangciso zesicwangciso sakho sezemali ngendlela efanelekileyo yerhafu.   
Injongo ephambili yokucwangcisa irhafu kukusebenzisa imithetho yerhafu yangoku kwiimeko zakho zemali, ukwenzela ukunciphisa ingeniso yakho yerhafu ngexesha. 
*   Isicwangciso selifa 
Ukuba nencwadi yelifa kunye nokucwangcisela ukukhusela nokugcina ubutyebi bakho yenye yezinto ezibaluleke kakhulu ongazenza.  
Ukucwangciswa kwelifa kuthetha ukuba uyakugcina ubuninzi bobutyebi nobuza kuzuzwa ngabo bazakuxhamla kulo.  
Okanye, onganelifa elikhulu, kwaye unciphise nayiphi na impembelelo yentlawulo yerhafu. Apha, kuya kufuneka usebenzise ubuchule obuninzi obucwangcisiweyo kwisicwangciso sakho sempahla, sengxowa yakho yemali. 
Iimeko eziqhelekileyo zokuphumelelisa abaxumi 
Abathengi banamhlanje abafuni bathengisi kodwa bafuna abacebisi abafanelekileyo kakhulu abazinikezeleyo kwimpumelelo yabo yemali.  
Ukuqala ulwalamano lwabaxumi kunye nesicwangciso esicingisisiweyo kakuhle nesiza kuqinisekisa ukuba abaxumi baya kuba neyona ndlela efanelekileyo yokufikelela kwiinjongo zabo zexesha elide nesingakwazi ukuqinisekisa isicwangciso sekamva elihle.  
Sikholelwa ngokunyanisekileyo ukuba ulawulo lobutyebi lunokongeza kuphela ixabiso ukuba, kwaye kuphela, ukuba lufanelekile kwiimfuno zomntu ngamnye.  
Sijonge ukunyusa iimveliso zemali ezinikezela abathengi ngemali. Ngoko xa sithatha izigqibo zemveliso eziza kuqinisekisa intlalontle yexesha elide sukube sicinga ngabathengi bethu engqondweni. 
Qhagamshelana ne-Inkunzi Wealth Group 087 160 0018, okanye kwi: email invest@iwgsa.co.za."
business	Kubanjwe ingqungquthela yoosomashishini eHarry Gwala	"UNDERBURG: UMASIPALA ombaxa iHarry Gwala kunye noomasipala basekuhlaleni badibene kulo msitho ukuza kuphicotha umba wamaqondo ezophuhliso ngoMgqibelo wosuku lolutsha kula mmandla.  
Kuhlale phantsi iHarry Gwala District Summit nalapho bekulindeleke ukuba kusekwe umkhombandlela wokungcina imveliso ephuma kwesi sithili iqhuba kwaye ikhula nangakumbi.  
Oomasipala kunye nesebe lezolimo namaqumrhu abucala bachubelene malunga nophuhliso oluzuzekayo kwesi sithili.  
Kwakhona ezinye zenjongo zale ngqungquthela kukuzoqinisekisa uphuhliso olusuka koomasipala namasebe anje ngezoLimo, iCOGTA kunye nezigaba zabucala eziquka oosomashishini abalulutsha kwezolimo ukuyokutsho koonokontilakha.  
Ngokutsho kukasodolophu womasipala iHarry Gwala, uMluleki Ndobe, iHarry Gwala ayingefani nezinye izithili ezinezembiwa kuzo kodwa kunjalo ibalasele ngophuhliso lwayo.  
“Le ngqungquthela izokusinika ithuba lokuba siqwalasele izimo esijongene nazo koomasipala bethu nakumasebe kwaye sizikhulisa njani iimveliso kumashishini endawo yethu khona ukuze sikhule. Kwakhona kwizigaba zabucala siza kuyiqinisekisa into yokuba libe khona igalelo abalenzayo ukuze kuxhamle ulutsha ngezakhono nanjengoko indawo yethu iphantsi kweeNtaba zoKhahlamba (Drakensberg Mountains) namahlathi amakhulu, nto leyo ingavula amathuba omsebenzi kuluntu,” uqwele njalo uNdobe.  
Umanejala womasipala ombaxa iHarry Gwala, uNandi Dlamini, uthe: “Ingqwalasela malunga neenkonzo zoluntu ingumcimbi ophambili kuthi kwaye sinaso isiqinisekiso sokuba sele siqalile ukwenza iinzame zokuphucula iimeko zamanzi acocekileyo kwindawo ezijongene neengxaki ezikumila kunjalo,” utshilo uDlamini."
business	Uphuhliso lweelokishi zephondo	"IMPUMA Koloni izokwenza isicwangciso sokuphuhlisa ushishino lweelokishi. Oku kudizwe nguSakhumzi Somyo ongumphathiswa wezophuhliso loqoqosho, indalo nezemali eMpuma Koloni. 
“Sifuna ukutyhila ushishino lweelokishi, ngokuthi sixhase oosomashishini abanenjongo yokwakha uqoqosho lweelokishi, siphuhlise neziseko zokwenza oko,” utshilo uSomyo.   
Ukwathe isebe lezophuhliso loqoqosho seliqukumbele isicwangciso sokuba uluntu lweli phondo lixhamle kwintsebenziswano kwanorhwebelwano norhulumente wephondo. 
 “Iimfuno ezifana nempahla eyolukiweyo, impahla yokwakha, amachiza, impahla yesikolo, ukodliwa kwabantwana esikolweni, nokutya kwasesibhedlele zezinye zeenkonzo ekufanele ukuba sivule amathuba azo,” ucacise watsho uSomyo.  
Ukwathe, eli phondo akukho nto lingayiphumeza ngaphandle koqeqesho lwezakhono. Ubalule iziko ebelivulwe ngumzi mveliso wezithuthi wakwaMercedes Benz, kwakunye nekulindeleke ukuba livulwe nguVW ngelithi azakuxhobisa ngezakhono ulutsha lweli phondo.  
IMpuma Koloni igalele ishumi lezigidi ekusungulweni kwala maziko."
business	Ikhwelo lityala boosomashishini	"OOSOMASHISHINI bayamenywa ukuba bafake amangenelo kumawonga ezoshishino (South African Premier Business Awards) ungaphelanga umhla wamashumi amathathu kweyoMsintsi. 
Amangenelo kula mawonga angafakwa kumabakala aliqela aquka ezobuchwepheshe, ezokuxonkxa (manufacturing) kwanamakhosikazi akwezoshishino. La mawonga azakuba kwityeli lesine kulo nyaka.  
Abaququzeleli bawo lisebe lorhwebo noshishino (dti), Brand South Africa kwaneProudly South African. Iinjongo zawo kukukhuthaza ukugqwesa kwezoshishino, ukudalwa kwemisebenzi kwanoshishino olukumgangatho oncomekayo. 
Ethetha ngala mawonga, uMphathiswa wesebe lezorhwebo noshishino uGqirha Rob Davies uthe: “La mawonga ngawokubulela igalelo lokukhuliswa koqoqosho elenziwa ngabezoshishino kweli lizwe.” 
Ingqonyela yakwaBrand South   Africa, uGqirha Kingsley Makhubela uthi la mawonga akhuthaza amashishini eli ekubeni athabathe inxaxheba kukhuphiswano loqoqosho lwehlabathi. 
“La mawonga akwabonisa intsebenziswano ephakathi kwabezoshishino norhululumente ekubumbeni imbonakalo yoMzantsi Afrika,” kutsho uMakhubela. 
Obambele njengengqonyela kwaProudly South African uEustace Mashimbye uthe: “Ukubanjwa kwala mawonga kusenza sifumane ithuba lokuthumela umyalezo wokuba ukuthenga iimveliso ezenziwe eMzantsi Afrika kwenza ukuba amathuba engqesho azinze, maxa wambi akhule.” 
Iinkcukacha malunga nala mawonga ziyafumaneka ku: www.sapremierbusinessawards.co.za  okanye utsalele ku: 0861 843 384."
entertainment	OwaseMount Ayliff uzakhel’ igama kwezolonwabo	"NGAPHANDLE kokubhalisa igama lakhe emculweni wePop neAfroPop, kodwa uSiphelele Mendela ukwazenzela igama nakwimidlalo edumileyo nethandwayo kumabonakude. 
Kutsha nje, uMendela, ozibiza ngefani yakhe kwiqonga lolonwabo, ukhe wavela imizuzwana kwisiqendu seThe River nedlala kwiDStv 1 Magic. 
Kwesi siqendu ebedlala indawo yomnye woogqirha abebexakeke esibhedlele bezama ukunceda uKhwezi Hlophe, oyintombi kaNomafu noBukhosi Hlophe. 
Oku ayikokokuqala uMendela, 29, evela kwimidlalo kamabonakude woMzantsi Afrika. Ukhe wavela kancinane kwimidlalo efana neGenerations, 7de Laan, Kings of Queenstown, iBuyelekhaya, kwaye ngoku ulungiselela ukuvela kumdlalo omtsha weMzansi Magic othi Makhe nalapho aza kudlala indawo kaKhwezi. 
Encokolela I’solezwe lesiXhosa, uthi ukudlala ecaleni kwamagqala afana noBheki Mkhwane, uSindi Dlathu, uHlomla Dandala noBrenda Mhlongo ibe kukufezekiswa kwephupha kuye. 
“Kuthetha lukhulu kakhulu. Bendonwabile kuba ukudlala kwiThe River ibikade iliphupha,” kuphawula uMendela. 
Uthi nakulo mdlalo akuwo mtsha ukwagudlana amagxa namanye amagqala afana noVusi Thanda. 
“Kwelo bali uKhwezi ngunyana olungileyo nonothando. Uhlala notata wakhe odlalwa nguVusi Thanda, onguJomo Thole ebalini,” kubalisa uMendela. 
UMendela yinzalelwane yeelali zaseMaXesibeni eMpuma Koloni. 
“Ndikhulele kwilali ebizwa iNtsizwa, ekwintaba ephakathi kweMount Ayliff neKokstad,” kutsho le mvumi, ekwafundela izifundo zoBufundisi (Theology) eHeidelberg College. 
UMendela uthi ukudlala kwimidlalo yeqonga kuyonwabeleka kwaye ubani angade alibale nokuba ungumlinganiswa othile. 
UMendela ukwangumsasazi kanomathotholo nanjengoko ekhe wasasaza kunomathotholo obizwa Iziko African Radio isithuba seminyaka emibini. 
Iingoma zikaMendela ezifana noNdikulindile, Figure Lami  kwakunye noUngandishiyi zikhe zafumana ukudlalwa koonomathotholo abaliqela. 
UMendela ukwabhengeze ukuba ukwaxakeke libali elibizwa ‘uMbasa’ elenzelwa kwilali yakokwabo iNtaba yeNtsizwa."
entertainment	Sijonga unyaka emva kokubuya kweGenerations	"Ngunyaka ngoku kususela oko kwabuya iGenerations njenge ‘The Legacy’ emva kokunqumama ixesha elithile. 
Lo mdlalo wakhutshwa emoyeni ekuzeni kuphela konyaka ophelileyo emva kwengxokolo phakathi kwabadlali balo mdlalo kunye nenkampani evelisa lo mdlalo. Wabuya ngomhla wokuqala kuDisemba ka2014.Kwezi nyanga zilishumi elinesibini kuvuselelwe lo mdlalo weGenerations, sele sibone ezininzi ezothusayo,ezonwabisayo kunye nezo zisishiya sinyembezana. 
Phakathi kwezinye izinto, sibone abadlali abaninzi balo mdlalo besishiya, bambi befika. 
Kule veki, umdlali obedlala indima kaSimphiwe (Asanda Foji) simbone esothusa abaninzi emva kokuthabatha ubomi bakhe njengendlela yokufulathela lo mdlalo uthandwa kakhulu. 
Bekhe kwakho neendaba zokuba omnye wabadlali abathandwa kakhulu uVuyo Dabula (Gadaffi) uyawufulathela lo mdlalo. 
UDabula ungene kwiGenerations kunyaka ophelileyo, njengomnye wabo batsha, kususela ukungena kwakhe ebehlala ephakathi kwiingxoxo zekhontraka yengqesho. 
Emva koko kwadula iingxelo ezithi kuyaphela ngoGadaffi, kwaphinda kwakho ezithi akayindawo. 
Kodwa nangona abanye abangavuselelwanga izivumelwano bengabonakali ndawo, uGadaffi usezakuvela inyanga yonke. Ithini na le nto?"
entertainment	Umhlobo Wenene ulahle isigidi sabaphulaphuli!	"KWIZIKHULULO ezilishumi elinesibhozo zeSABC, nguMhlobo Wenene FM kuphela obanakalise ukwehla ngokwamanani abaphulaphuli, oku kuthiwe thaca kuphando olukhutshwe liBhunga loPhando lwezoSasazo loMzantsi Afrika (BRCSA) namhlanje. 
Umhlobo Wenene ubukade ubambe izigidi ezihlanu zinesiqingatha, ngoku unezigidi ezine. 
Ezi nkcukacha zibonisa ukuba esi sikhululo sesiXhosa sikazwelonke sehle ngesigidi sonke sabaphulaphuli. 
La manani aqokelelwe ukuqala kuTshazimpuzi ukuya kweyeThupha (April-August) kulo nyaka. 
Ngelixa Umhlobo ubonakalise ukwehla, ezinye izikhululo zeSABC zibonakale zisonyuka ngokwamanani. 
Izikhululo ezifana neTruFM, iRadio 2000, iMetro FM noKhozi zamkele inani elibonakalayo labaphulaphuli abatsha. 
Ukhozi lusankqenkqeza kwindawo yokuqala njengesikhululo esikhulu sikanomathotholo ngento esondele kwizigidi ezisibhozo (7,980), kwindawo yesibini, ebifudula ingeyoMhlobo kuhleli iMetro FM ngezigidi ezihlanu nesiqingatha (5, 590), Umhlobo Wenene ukwindawo yesithathu nge-4 720, iLesedi FM ikwi-4 081, iRadio 2000 ithe kratya kancinci kwizigidi ezibini. 
ITruFM yona yongeze malunga nekhulu lamawaka (110 000) yabaphulaphuli, yaze yaya ku282 000 yabaphulaphuli."
entertainment	OwaseMdantsane ngumsasazi omtsha wetrufm	"INTWAZANA yaseMdantsane iphumelele ukhuphiswano lweTruTalent Search lonyaka ka2021. 
Olu khuphiswano, oluqhutywa sisikhululo seSABC, iTruFM, likhangela italente kusasazo neyooDJ abakwaziyo ukuxuba iingoma ngobuchule. 
UHlumela Qabo ophumeleleyo, ebengenele kwicandelo lezosasazo. 
Iindaba zokuphumelela kwakhe zibhengezwe liBambela Manejala kwiTruFM, uMasi Mdingane, kwinkqubo iDrive 326 ebhexeshwa nguSlujah Bunu noBabalwa G. 
UQabo, uphumelela emva kweeveki eziliqela zokuvan’ amandla noompondo zihlanjiwe kwiqonga losasazo. 
Eli nenekazi lohlule uSima Fiyo ebelikhuphisana naye kwiTop 2. 
UFiyo, ebefudula engumsasazi we5FM emva kokungena apho ngokuphumelela ukhuphiswano lokukhangela umsasazi. 
UQabo kulindeleke asasaze inkqubo engachazwanga ukususela kunyakamali omtsha, oqala ngomhla wokuqala kuTshazimpuzi 2021. 
Eli gqiyazana khange likwazi ukuzibamba luvuyo ngethuba litsalelwa umnxeba emoyeni, lixelelwa iindaba ezimnandi. 
Ukanti ophumelele kwicandelo looDJ nguSinovuyo Chula owaziwa njengoMtizo Da DJ. 
Halala!!!"
entertainment	Ubuye nembasa ngecwecwe lakhe  lokuqala	"INGOMA yokuqala ekwicwecwe likaMelikhaya May ethi Bayethe imenze wahlonitshwa ngendondo kumsitho weNational Amaciko Ngoma Awards. 
UMay ubuye nembasa yeBest Worship Song ngale ngoma yakhe ekwicwecwe lakhe lokuqala elibizwa Ebekhon’ uThixo. 
“Kuvakala kamnandi! Yimvakalelo emnandi nokukhwazwa kwegama lakho, kube ngaphaya ke ukuwina,” kutsho le mvumi yegospile incokolela I’solezwe lesiXhosa. 
UMay ulikhuphe ngenyanga kaCanzibe ngonyaka ka2019 icwecwe lakhe. 
“Ndisakhuphe eli cwecwe kuphela  kwaye liqhuba kakuhle nasemarikeni,” kutsho uMay. 
Icwecwe lakhe lidlalwe koonomathotholo abaliqela abafana noMhlobo Wenene, Vukani Community Radio, Lukhanji, iZibonele neTygerburg. 
Ayikokokuqala uMay ewongwa ngeli cwecwe, wawongwa ngembasa yeSong of the Year kwiEastern Cape Music Awards (ECMAs). 
Icwecwe lakhe lineengoma ezili-12 kwaye uthi uza kukhupha icwecwe elilandelayo kwikota yokuqala ka2023. 
“UThixo uyazukiseka apha kulo xa umamele iingoma ezinjengoBayethe, Dwala elimiyo, Ngathola. Ukanti nethemba likhona xa umamele iingoma ezinjengo-Uthatha ezaleni, Ebekhon’ uThixo, Oh Msindisi. 
“Into endinokuxelela yona ilucwambu kwaye abalandeli bayabuya baphawule ngayo ngokweendlela abeve ngazo,” kutsho le nzalelwane yaseCala ekhulele eCacadu. 
UMay uza kutsholoza kumaqonga aliqela ngeli xesha leziyolo.  Ungakroba kumakhasi akhe onxibelelwano ngeenkcukacha."
health	Bafumene iilayisenisi zokuqhuba abakhubazekileyo	"ULulama Ntandazo Sabani welokishi iReeston kwakunye noZamani Xebe welokishi iDuncan Village eMonti, bathi ukufumana kwabo iziqinisekiso zokuqhuba kufana nephupha  kubo, kuba bebengazi ukuba bangaze babe nazo ngenxa yesimo abakuso sokukhubazeka. 
Esi sibini sibenenyhweba yokubakuqeqesho lwenkqubo yeDisability Economic Empowerment Trust (DEET) ibambisene noEngen nejongene nokuncedisa abo baphila nenkubazeko ekubeni bafumane izakhono zokuqhuba izithuthi. 
Aba bapase ngale nyanga ibekelwe ezothutho (Transport Month). 
USabani wazalwa enengxaki nto leyo yambangela ukuba anqunyulwe umlenze, uthi kuza kumvulela iminyango emininzi ukufumana kwakhe le layisenisi. 
“Ndiyavuya ngokupasa kwam le layisenisi. Oku kuza kuthi kundivulele iminyango ebikade ivalekile. Ukukhula kwam ndandisoloko ndisithi umntu onjengam onomlenze omnye akasoze ayiqhube imoto, kungoko ndibulela kuEngen nakuDEET ngokuthi bandinike eli thuba lokuziphucula nokuzithemba,”  utshilo. 
UXebe yena wafunyanwa sisifo sepoliyo sele ezihambela ngeenyawo zakhe zombini. 
“Ngokufumana kwam esi siqinisekiso kuthetha ukuba ngoku ndizokwazi ukukhangela amathuba omsebenzi. Abantu ekuhlaleni banento yokucinga ukuba umntu okhubazekileyo akanakuqhuba moto, kodwa ngoku ndinguyelo nelayisenisi yam,” uthethe watsho. 
Le nkqubo apha eMpuma Koloni iphehlelelwe kunyaka ophelileyo, kumanye amaphondo afana neLimpopo, Mpumalanga kwakunye neFree State sele iqhuba. 
UManejala Jikelele kwaEngen nokwakweNxibelelwano, uKhalid Latiff, uvuyisene nesi sibini saseMonti kwakunye nabanye abaqhubi abaphumelele kolu qeqesho bafumana iilayisenisi zabo. Uthi le nkqubo yabo noDEET, iqinisekisa ukuba abakhubazekileyo bayakhathalaleka de babe bagqiba ixesha labo kuqeqesho. 
“Inkqubo yelayisenisi inawo onke amalungiselelo afana nokubhukishelwa, ukuncediswa, kwaneeyure eziyi20 zokubasebaleni ufundiswa ukuqhuba,” utshilo uLatiff. 
“Injongo kukuphakamisa abaxhamli abayi20 kwiphondo ngalinye ngezi zakhono.” Utshilo uLatiff."
health	Akalali buthongo kukuxokiswa ngamagosa karhulumente	"UVELILE Nobebe usebenze iminyaka engamashumi amabini anesibhozo kwiinkonzo zongxamiseko (Emergency Medical Services [EMS]) phantsi kwesebe lezempilo, kodwa endaweni yokonwabela umhlala-phantsi wakhe uhliswa esenyuswa ngamagosa angathethi nyani malunga neemali zakhe zepenshini. 
I’solezwe lityelele uNobebe (55) kwindlu yakhe eseDabhan eNgqushwa kutshanje, apho sifike enyephile kukudana yinto ayibiza njengempatho-mbi kumagosa athwaliswe uxanduva lokujongana neemali zakhe. 
Amehlo akhe ebebomvu futhi eduduzela umzimba lo, ilizwi linendyondyo. Uthi oku kungenxa yokuba womelwa bubuthongo ngenxa yokucinga le mpatho-mbi ayifumana kumagosa esebe lezempilo. 
“Amehlo am abomvu ngenxa yokuba andilali, ndivuka nasekuseni ngentsimbi yesibini ngenxa yentlungu endiyenziwa ngabantu ebekufanele ukuba bayandinceda. Into ebangele ukuba ndifowunele I’solezwe kukuba ndixakiwe. 
“Ndathi xa ndifowunela ePitoli ndifuna ukuqonda ngemali yam yepenshini, ndaxelelwa ukuba amaxwebhu am aphindiselwa eMonti ngenxa yokuba eneenkcukacha ezigwenxa,” utshilo uNobebe. 
UNobebe usebenze iminyaka engamashumi amabini anesibhozo ejongene neengozi kwimimandla engqonge isibhedlele saseNgqushwa iNompumelelo, apho isiza sabo sikhoyo. Amagosa akwa-EMS asabela nge-ambulensi kwiingozi zemoto, zokudutyulwa nokuhlatywa kwabantu. 
“Bendicinga ukuba ngeli xesha ndiza kube ndinemali yam yomhlala-phantsi, kanti ndiyaziqhatha. Ndingumntu obehlawula iimali zepolisi yomngcwabo, nezinye. Ndithetha nje nawe, zonke zicimile ezonto kuba iinyanga ezintathu ziphelile ndingenamali ebhankini,” utshilo uNobebe. 
UNobebe uthi ngenxa yokungabi namali, unqongotshelelwe kukutya. “Yhini ukuphoxwa ngurhulumente endimsebenzele ixesha elide kangaka.” 
UNobebe akayedwanga kule ngxaki. Obefudula engugxa wakhe uThuto Mafempi (57) – osebenze iminyaka engamashumi amabini anesixhenxe kwaEMS – naye uthi ude waphelelwa ngumonde ngokulinda imali yakhe yepenshini. UMafempi ukhutshwe ngugqirha emsebenzini kulandela ukusikwa umlenze ngenxa yokugula. “Ndifuna imali yepenshini, le endiyisebenzele iminyaka. Lide eli thuba ndilindile. Asiyomeko intle le. Nam ndicinyelwe ziipolisi zam kuba andinamali ebhankini,” utshilo uMafempi. 
Abatata bathi ukusebenza kwii-ambulensi yinto ebangela umvandedwa nonxunguphalo noxa nje iye iqheleke ngokuhamba kwexesha. “Umsebenzi wethu ngumsebenzi ocekeceke kakhulu, maxa wambi usabela kwingozi kanti ngumntu ohlala naye apha ekuhlaleni okanye isizalwane sakho. Ayimnandanga lo nto, kodwa xa uqhutywa yintshisakalo yokunceda uluntu, lo nto iyanyamalala,” kutsho uNobebe. 
Isithethi sesebe lezempilo uSizwe Kupelo, uthi ulibaziseko kumaxwebhu kaNobebe kubangelwe kukubhidana kweenkcukacha zakhe ngethuba esebenza kwiphandle laseCiskei. “Lo mba siwunika ingqwalasela, uzakulungiswa. KuMafempi akukho ngxaki, iinkcukacha zakhe ziyalungiswa ePitoli.”"
health	Kuvulwe indawo enikeza ngobisi lwebele kwiintsana	"Sele iqhuba indawo egcina ubisi lebele ebizwa ngokuba yi ‘The Breast Milk Bank’ kwisibhedlele iMankweng saseLimpopo nenceda abantwana abancanca ibele abangenabazali, nabantwana abanoomama abafunyenwe zizifo ezenza bangakwazi ukuncancisa.  
Injongo yale ‘The Breast Milk Bank’ ikukukhuthaza oomama abasempilweni ukuba bayokunikezela ngobisi labo lebele kwesi sibhedlele, kuzokwazi ukuba kondliwe ngalo abantwana abangakwaziyo ukondliwa ngoonina ngobiisi lebele."
health	Uvavanyelwe ikhorona usodolophu weBCM	"Usodolophu woMasipala oMbaxa iBuffalo City Metro uXola Pakati, uthe wenza umzekelo eluntwini kwesi sixeko ngokuthi azigqatse ayokuvavanyela intsholongwane yekhorona kusasa ngoLwesibini, kwirenki yezithuthi zikawonkewonke eGonubie Kings Mall Taxi Rank. 
UPakati uthi kubalulekile ukuvavanya uhlale uzazi kwaye ikwaziinzame zokunqanda ukunwenwa kwale ntsholongwane. 
“Nangona nje ndingabonisi zimpawu zayo, kodwa ndicinga kubalulekile ukuba uluntu luyibone into yokuvavanya ukuba ibalulekile kwaye iyimfuno,” utshilo uPakati.  
Isebe liza kuqhubekeka nephulo lokuhlola uluntu. Kulindeleke ukuba kuvavanywe uluntu lonke, ingakumbi abo baneempawu zale ntsholongwane.  
Abaza kuthi kuqalwe ngabo basebenza ngoluntu nasesidlangalaleni abafana namapolisa, ezivenkileni, kwiimall nabasebenza kwiigaraji.  
Isebe liza kuqhubekeka lityelela iilokishi zeli kwakunye neelali zaseBuffalo City Metro de ibe ngumhla weshumi elinesithandathu kuhlolwa uluntu."
health	Uphulukene nemali ethenjiswa umsebenzi womgunyathi esibhedlele	"Intwazana yaseCorhana eMthatha ikhala esimantshiyane emva kokuphulukana nemali engange-R2 000 kulandela igumgedle lokuthenjiswa ngomsebenzi kwisibhedlele saseBhisho ngumntu obezibiza njengoDoctor Khamba. 
Le ntwazana, eneminyaka engamashumi amabini anesithoba, yadibana nalo “gqirha” eteksini eya eLusikisiki kweyoMnga kunyaka ophelileyo.  
Ekuncokoleni, le ntwazana yaxelela lo gqirha ukuba ifuna umsebenzi ongcono nanjengoko yayiphangela kwenye yeevenkile zaseMthatha. 
“Lo mama wandixelela ukuba ungugqirha usebenza kwisibhedlele saseBhisho futhi ukuba ndingamnika i-R400 angandizamela umsebenzi kwicandelo lokukhutshwa kwamayeza (dispensary). 
“Ndamnika lo R400 sanikana iinombolo zomnxeba. Emva koko siqhubile nokuncokola. Lo mama uphinde wandiyalela ukuba ndimnike imali yokuthenga amagxa anxitywa ngamagosa ezempilo kwakunye nemali yokuthenga izihlangu zokusebenza esibhedlele,” kutsho le ntwazana, ecele ukuba lingapapashwa igama layo. 
Le ntwazana ithi bebeye badibane edolophini eMthatha xa izakukhupha le mali. Ngelinye ixesha ikhe yanikwa iinkcukacha zebhanki zokuhlawula le mali. 
“Lo mama waphinda wandiyalela ukuba mandize nesitovu esitsha kwakunye nengubo ukuze ndifike ndingabinangxaki kwindlu endizakuhlala kuyo njengomsebenzi kwisibhedlele saseBhisho,” itsho le ntwazana. 
Ngomhla wesibhozo kweyoKwindla, le ntwazana nalo “gqirha” bade benza idinga lokuba babonane esibhedlele eBhisho. 
“Ekuseni xa ndiphuma eMthatha, ndamxelela ukuba ndisendleleni. Wandixelela lo mama ukuba zenditsale umnxeba xa ndifika esangweni lesibhedlele. Ngenene ukufika kwam esibhedlele ndamfowunela wathi mandilinde uyeza. 
“Ndabona kudlula imizuzu eliqela engafiki, ndabona ukuba mandiphinde ndifowune. Ifowuni yavela ayaphumela. Kunanamhlanje andizange ndiphinde ndithethe naye. Ndaxelela abasebenzi besi sibhedlele ndibuzisa ngalo ‘gqirha’. Umnqa kukuba bathi abamazi. Ndandingenayo imali yokujika, ndizixelele ukuba ndiza emsebenzini. 
“Abasebenzi baseBhisho bandinika imali yokujika, yabe ibuhlungu kakhulu intliziyo yam,” kutsho le ntwazana. 
Le ntwazana ithi rhoqo xa ifowunela lo “gqirha” ifowuni ayiphumeli okanye ibanjwe ngomnye umntu. 
Ngenxa yokuthenjiswa ngomsebenzi esibhedlele, le ntwazana yabeka phantsi kumsebenzi wayo kwivenkile yaseMthatha. 
Umama wexhoba uthi ixhala lakhe kukuba uyeke umsebenzi wasevenkileni kuba ebejonge lo karhulumente umntwana wakhe. 
Ixhoba liye layokuvula ityala kwisikhululo samapolisa aseMaderia eMthatha, nalapho athi aye amapolisa athi akukho tyala kuba imali ebemnika ngokwakhe kwaye bebenesivumelwano. 
Isithethi sesebe lezempilo uSizwe Kupelo uthe: “Sicela abantu bakuthi ukuba bayazi ukuba xa isebe linezithuba zengqesho ezigunyazisiweyo, oko sizakupapasha kumaqonga ethu agunyaziweyo kwanakumaphephandaba.” 
UKupelo uthi wonke umntu ohlawula imali komnye umntu kuba efuna umsebenzi, makayazi ukuba uzibandakanya kubuqhophololo. 
“Sikhuphe isilumkiso, sixelela abantu ukuba baqaphele izithuba zengqesho zomgunyathi ezipapashwe kuGumtree. Isebe lezempilo soze lifune imali emntwini xa lizakuqesha. Ofuna amathuba engqesho makathi gqolo ukutyelela umnatha wethu ku: www.echealth.gov.za,” kutsho uKupelo. 
Ukanti nesithethi sesebe lemisebenzi uZiphozihle Josefu ebengekaphefumli kumyalezo ebethunyelelwe liSolezwe ekubeni, acebise ulutsha ngokuthi bangayiqaphela njani imisebenzi yomgunyathi. 
I’solezwe limtsalele umnxeba amatyeli aliqela lo “gqirha” eyibamba ifowuni kodwa engathethi."
politics	Imfundiso ngolonyulo eluntwini	"Ipalamente yephondo leMpuma Koloni ibambisene neKomishini yezolonyulo ezimeleyo ziqhuba utyelelo koomasipala abohlukeneyo kweli phondo bekhuthaza abantu ukuba baphume ngobuninzi babo ngomhla wesithathu kwinyanga ka-Agasti bayokuvotela amaqela abawathandayo.  
Eli phulo liqale eMthatha ngoLwesihlanu, ukanti izolo beliseNtlaza phantsi komasipala waseNyandeni kunye naseFlagstaff.  
UNtombovuyo Nkopane ongusekela sihlalo woosihlalo kwipalamente yephondo uthi bakhuthaza abantu ukuba baphume ngobuninzi bayokuvota, kulandela ukwehla kwamanani kuvoto elidlileyo.  
“Kweli phulo sifundisa abantu ngokubaluleka kovoto nendima yalo kwiimpilo zethu. Asithi makuvotelwe owuphi umbutho kodwa abantu mabayovotela amaqela abo,” utsho uNkopane.  
Usomlomo webhunga lomasipala waseKSD uDumani Zozo uthi, eli phulo lepalamente yephondo lizakudlala indima enkulu ekukhuthazeni abantu ngokubalulela kokuvota. 
 UZozo uthe: “Xa abantu bevotile, lo nto inceda ukuba singurhulumente sikwazi ukucwangcisa ngokwenani labantu esinalo kuloo ndawo. Akubalukekanga ukuba uthanda eliphi iqela kodwa kubaluleke intatho-nxaxheba kuvoto.” 
 UThumeka Magingxa ongomnye wabantu abebezimase eli phulo eMthatha uthi ufunde lukhulu ngokubaluleka kovoto nemigaqo elandelwayo.  
Uthi ufumene iimfundiso ngevoti ezikhethekileyo. Kusalindeleke ukuba eli phulo lijikeleze kwiphondo lilonke kwezi ntsuku zilandelayo. 
isibhalo@inl.co.za"
politics	Abafundi bakwaya imibhiyozo kaNokholeji	"Kubanjwe intlanganiso kwahamba iiyure ezintathu ngabaphathi beyunivesithi yaseFort Hare kunye nomphathiswa uThulas Nxesi negqiza eliphezulu kumapolisa aseMpuma Koloni nebelikhokelwe nguMkomishina wephondo uLieutentant General Celiwe Binta.  
Ethetha ngala malungiselo oyinqununu yeli ziko uMvuyo Tom uthe baqhuba uthethwano nabafundi emva kokuba abafundi befake uxwebhu lezikhalazo olubangele ukuba baqhankqalaze ngoLwesithathu.  
“Sixoxe ngamandla nabafundi, sisezakuxoxa kuba asifuni kubona nto izakuphazamisa le mibhiyozoyo, sinqwenela ukuba yonke into yenzeke kakuhle,”utshilo uTom.  
Ukanti inkulumbuso yeli phondo nayo kwelayo icala imemelele uluntu ukuba lungaxhalabi izakuqhuba le mibhiyozo. Abafundi bafake uxwebhu lezikhalazo ezilishumi elinesithandathu eziquka iindawo zokuhlala, iimali zesibonelelo sikarhulumente nezinye.” 
Akukho mfuneko yokuba silungiselele ingxaki enokuvela apha, yonke into izakuqhuba ngaphandle kwengxaki,” utshilo uMasualle. 
Kusenjalo abafundi bombutho wePan Africanist Student Movement Association kwiziko eliseMonti bathi abayonxalenye yale mibhiyozo.  
UZukisani Nyewe ongusihlalo wePASMA eMonti uthethe ne I’solezwe.”Le yimibhiyozo yeminyaka elikhulu yokucinezelwa kwabantu abamnyama befundiswa imfundiso zaseNtshona, yonke into isathetha ngabelungu eFort Hare,”ucacise watsho uNyewe. Lo kaNyewe uthi iinzululwazi zaseAfrika azinikwa mbeko nangqwalasela lela ziko.  
“Kutheni le nto sisafundiswa ngoLenin, Plato no Aristotle singafundiswa ngoSobukwe, nithi masibhiyoze kodwa iinkokheli zethu neefundiso zazo azinikwa qonga,” utshilo ."
politics	Ingxaki yeMpuma Koloni ayoNkciyo nkokeli yam…..Manxadanxada!	"UTat’uJacob Gedleyihlekisa Zuma (obekade enguMongameli woMzantsi Afrika) uthethe into ndayiva mna izolo ngethuba esiwisa ithetho yakhe kwinkonzo abeyenzelwe eNkandla. Uthe uThixo wasibeka apha kwilizwekazi le-Afrika thina bantu abamnyama. Ayikho inyaniso eyogqitha leyo. UThixo wasidala, wasinika indawo yokuhlala neendlela zethu zokuphila ezizezethu emasiphile ngazo. Ndibhala le ncwadi nkokheli yam – Manxadanxada (Nkulumbuso Phumulo Masualle) – ngoba ndicinga ukuba uzikhathaza ngento yokugqibela zibe bezikhona iingxaki ezifuna ingqwalasela yakho buqu ekhawulezileyo – kodwa ongazihoyiyo. 
EMthatha kukho umlo wooNoteksi oneminyaka eliqela eliqela uqhuba phakathi kwemibutho emibini – zange kubekho ngenelelo olucacileyo olusuka kuwe ngqo njengenkokeli yabantu beli phondo. Ukuba ubuyinkokeli efana nomphathiswa uPanyaza Lesufi kwiphondo laseGauteng, ngesesikhathule kwizinto ezininzi ezisixakileyo. Iingxaki ezivelayo kwisebe lakhe uPanyaza uya ngqo ngokwakhe – apha eMpuma Koloni ayenzeki ncam lo nto. Kwiinyanga ezidlulileyo zema ngxi iinkonzo zoluntu ngenxa yoqhankqalazo kumasipala waseNgcobo. IBhiso yabukela ikude ixesha elide, nawe ubonakele kwakubulawa amapolisa eNgcobo nakwezi veki ziphelileyo. 
I’solezwe lesiXhosa lapapasha ibali ngo-2016 lomntwana oyintombazana owayengafuni ukuya esikolweni ngenxa yokungcungcuthekiswa ngutitshalakazi owayesithi uyathakathaka. Isebe lezemfundo lathi liyayiphanda lo nto – asizazi iziphumo zolo phando nangoku. Kwezi nyanga zidlulileyo, umbutho othile wenze uvavanyo lwezifo ebantwaneni besikolo eBhayi ngaphandle kwemvume nabazali babo. URhulumente wakho zange wenze nto ngalo, abo bantu benza loo nkohlakalo benza unothanda apho bakhoyo nangoku. Kwiveki ephelileyo, I’solezwe lipapashe ibali labantwana besikolo neetitshala zabo ezigcwala amathafa ngenxa yokuswela amagumbi wangasese – uthe cwaka Mnu. Masualle. Bendingakwazi ukuba uyakwazi ukuthatha izigqibo ezikhawulezileyo, ndikubone apha kule nto yeNkciyo endingayaziyo ukuba yintoni ingxaki yenu kuyo. 
Ekuqaleni kwale veki kuthe gqi umboniso oshicilelweyo obonisa amantombazana axhentsayo athe hatya iinkciyo ezinqeni. Iingxelo zamajelo eendaba zithi wena Nkulumbuso uyalele ukuba kubekho uphando olukhawulezileyo omalenziwe nguMnu. uMandla Makupula. Ndiyaqonda ke ukuba loo ntshukumo yakhe iphenjelelwe sisankxwe esenziwe ngabantu abathile ekuhlaleni. Ingxelo ithi kukhalazelwa umxhentso wamantombaza kubonakala iimpundu. Ayizigqumi iimpundu inkciyo ngokupheleleyo – leyo yindlela eyenziwe ngayo kwaye abaxhentsi bayayazi lo nto. Bakhona ke abelungu abamnyama okanye abantu abagqobhoke kakhulu abathi bakubona izinto abangaziqhelanga bafundekele ibe ngathi ilizwe lifile. Akukho sizathu sakugxuma kangaka…. Ngoba yeMpuma Koloni ayonkciyo nkokeli yam, Manxadanxada! 
Iintombi zomxhentso zisezingqondweni. Ziyayazi la nto beziyenza kwaye akukho nto zikhale ngayo zonke. Umgaqo-siseko weli lizwe uvumela wonke umntu ukuba aphile ngendlela afuna ngayo. Into esiyibona kula mboniso yinxalenye yenkcubeko yethu – ngubani ke ngoku lo uza kusixelela indlela emasiphile ngayo ngo-2018? Abantu abangawuthandiyo umxhentso weentombi ezifake iinkciyo makakhangele enye into ayithandayo. Noko sidiniwe ngoku yile genge ifuna kuphilwe ngendlela yayo. Ukuba kukho umntu othi la nto yeyakudala, ayinandawo kule mihla – makasinyamezele thina sisabambeleleyo kwizinto zabantu. 
Inene, ukuba ingqobhoko ibinazo iimpendulo zeengxaki esithubeleza kuzo kobu bom esibuphilayo – eli lizwe ngelizolile futhi ngesiphila ngoxolo nemvano. Inkcubeko yethu ngeke ibulawe ziinkokeli ngenxa yengxolo yabantu abathula bathi cwaka xa kuvezwa abantu abahambaze yonke imihla kumaphephandaba nakoomabonakude. Zininzi kakhulu izinto esizibonayo kwezi ntsuku ezihlasimlisa umzimba – kodwa siya nyamezela ngoba savuma ukunyamzelana nokuhlonipha izinto zabantu ngokwahlukana kwenkcubeko yabo kweli lizwe.  
Nceda ubaxelele bonke abantu abahewula inkcubeko yethu ukuba ngeke siziyeke izinto zethu ngenxa yenkgqobhoko [yabo] ephambeneyo nentlalo yethu. Abantu abacinga ukuba ingqobhoko yeyona esakungena ngayo ezulwini bayazikhohlisa. Ingase iphele ezingqondweni zabantu abaphila ubom beengcungcu le nto yokucinga ukuba abanye abantu abanayo ingqondo yokucinga okanye abakwazi ukuzikisa ukucinga. Silapha ku-2018 ngoku neengxaki kwintlalo yethu esingakwaziyo ukuzisombulula ezifana nokubulawa kwabantu abangoomama nabantwana, urhwaphilizo, ulawulo oluheshe-heshe – ekufaneluba sichitha ixesha namandla wethu kuzo. Asiyenzi lo nto, kutheni? 
Iinkokeli zethu ingase zisukumele izinto ezibalulekileyo. Abantu baseMthatha basengxakini oko kwathi kwavalwa iindawo zooNoteksi ngenxa yodushe olwavelayo. Ngenxa yolo dushe; abantu ngoku bayasokola. Kweyam ilali phaya eDutywa asinayo indlela namanzi acocikile. Ukuba bangeva ukuba izinto uyakwazi ukuzikhawulezela ngolu hlobo, bangabuza ukuba kukhethwa ezabatheni na iingxaki zabantu kweli phondo. Inkcubeko yethu thina bantu abamnyama ngeke siyilahle kuba sisoyika ingxolo yabantu abangazaziyo nokuba bangoobani. Sonke sinamalungelo okuphila nokwenza izinto esizithandayo singabantu baseMzantsi Afrika."
politics	Abahlala ezitalatweni: Umqobo kukungabikho komgaqonkqubo	"UMphathiswa woPhuhliso loLuntu eMpuma Koloni, uSiphokazi Lusithi, uthi isebe lakhe alikho kwimo yokwakha iziza zesigxina zabantu abahlala ezitalatweni ngenxa yokuba awukho umgaqonkqubo olawula oko. 
ULusithi ebephendula kumbuzo kaEdmund Van Vuuren weDemocratic Alliance, obebuza ukuba ingaba isebe liyakucinga kusini na ukwakha iziza zesigxina zabantu abahlala esitalatweni. 
Umhla weshumi kweyeDwarha lusuku olubekelwe bucala lihlabathi ukunika ingqwalasela yabantu abahlala ezitalatweni. 
Ngethuba lokuqatsela kwentsholongwane yeKhorona, isebe, ngokokutsho kukaLusithi, liye lagxumeka iziza zethutyana ukuze abantu abahlala ezitalatweni bakwazi ukufihla intloko futhi bakhuseleke. Bamalunga namakhulu amathathu abantu abahlala ezitalatweni abathe bathathwa basiwa kwiziza zethutyana lisebe, kwaye uninzi lwabo babekumasipala iNelson Mandela Bay. 
Xa ebuzwa nguVan Vuuren ukuba bayakucinga kusini na ukwakha iziza zesigxina, uLusithi uthe: “Isebe alinakuba kwimo yokwakha iziza zesigxina kuba akukho mgaqonkqubo olawula oko, kodwa isebe liza kuqhuba nokunikeza iinkonzo zokuxhasa abo bakwiziza esele zigxunyekiwe.” 
ULusithi uthi iinkonzo abathe bazinikeza aba bantu ziquka ukutya kwamihla le, iimpahla ezintsha, izinto zokuhlamba, intuthuzelo ngokomphefumlo kwaneenzame zokubadibanisa neentsapho zabo. 
Noxa kunjalo, uLusithi uthi abanalo inani labantu abahlala ezitalatweni, esithi baxhomekeke koomasipala malunga noko. 
UVan Vuuren uthe: “Ukuba inkxalabo kaMphathiswa imalunga nokungabikho komthetho olawula ukumiliselwa kwezi ziza, njengoMphathiswa okwiKomiti yeNdlu yoWiso-Mthetho, makaqwalasele inkqubo yokuqulunqwa komthetho malunga noku.”"
politics	Iinkukhu ezisikwe imilomo, urhulumente uyaqhuba	"Amaqela aphikisayo kunye namaxoki angoondaba-zolwimi abangakuqondiyo nangoku ukubaluleka korhulumente owenza izinto elubala bazinkukhu ezisikwe umlomo ngoku ngenxa yeziphumo zengxelo zakutsha nje.  
UMongameli welizwe, uMongameli Jacob Zuma, ubhengeze zonke iinkcukacha zeKomishini yoPhando kaSeriti engezityholo zobuqhetseba, urhwaphilizo, ubuqhophololo nokuthotywa kwemali ngemilenze kwisiVumelwano Esikhethekileyo sokuThengwa kweziXhobo. 
NgoTshazimpunzi kowama-2011, uMongameli Zuma wabhengeza ukuba uJaji Seriti weNkundla ePhakamileyo yeziBheno, njengoSihlalo weKhomishini yoPhando ngesiVumelwano Esikhethekileyo sokuThengwa kweziXhobo.  
Le Khomishini inamalungu aziijaji ezikwizikhundla eziphezulu futhi ezihlonitshwayo nezizingangalala kwaye ezinomsebenzi ongenachaphaza kwezomthetho nobulungisa. 
Aba bantwana bomgquba, banenkonzo engenachaphaza bekwaziingqondi neenkcuba-buchopho ezihlonitshwa ngoogxa bazo nabathe babonisa isiphiwo sokukhokela ezingenasiphako kulo msebenzi ungomnye umthwalo owongezelweyo phezu kwalowo wokuba ziingcali zomthetho ezichophela amatyala kwiinkundla zomthetho, bavakalisa ukuba akukho bungqina borhwaphilizo, ukuthotywa ngemilenze kwemali okanye bobuqhetseba kuphando ngesiVumelwano Esikhethekileyo sokuThengwa kweziXhobo. Ityala elalibekwa uMbuso ngamaqela aphikisayo kunye nengqeqana yawo, uTerry Crawford-Browne, lichithiwe yiNkundla yeziBheno. 
Umgxeki omkhulu wesi sivumelwano uTerry Crawford-Browne, kunye namaQela aPhikisayo ezopolitiko awazichaza iziphumo zeKomishini njengezigcwele ubuvuvu obuphekiwe ulahliwe lityala ebelise kwiNkundla yoMgaqo-siseko lokuba iziphumo zeKomishini yoPhando ngesiVumelwano Esikhethekileyo sokuThengwa kweziXhobo zibekelwe bucala.  
IKomishini yoPhando kaSeriti ibiphanda ngesivumelwano sowe-1999 esaxabisa iibhiliyoni zeerandi kwaye yafumanisa ukuba akukho bungqina bokuba kubekho unyawo lwemfene kwezi zivumelwano.  
Urhulumente wayetshilo kwasekuqaleni ukuba uza kukhokela umbuso olawulwa ngokwentando yesininzi osekelwe kuMgaqo-siseko oxabise nokhuthaza ukuqhutywa kwemiba nezinto zikarhulumente elubala.  
Uye wavumela iziphumo zeKhomishini kaSeriti ukuba zivavanywe yinkundla yoMgaqo-siseko. 
Abantu boMzantsi Afrika ngoku baza kutsho bayazi inyani njengoko kucaciswe kwisigwebo seNkundla futhi batsho bamqonde urhulumente wabo kunye neenjongo zakhe ngokuthenga iziXhobo nokuba inkqubo eyalandelwayo yayiqhutyelwa elubala, futhi bayazi nokuba lo rhulumente uzimisile ukulwelwa ilizwekazi elinoxolo, elimanyeneyo nezinozinzo kunye nokuba iphupha lehlabathi elingcono liyazaliseka.  
UMzantsi Afrika uyaziwa, kwaye ukwahlonitshwa kakhulu lihlabathi jikelele njengelizwe elikhokelisa uxolo.  
Ngonyaka wama-2000, umbutho wezokhuselo weli waba negalelo elikhulu kumaphulo eMbumba ye-Afrika (i-AU) ogcino-xolo usebenzisa ezi zixhobo zazithengiwe.  
Amaphulo ogcino-xolo e-SANDF eDemocratic Republic of Congo, Burundi naseNepal anconywa kakhulu ngumbutho weZizwe eziManyeneyo (i-UN). 
Urhulumente weli uyabamameli abemi beli. Uyazibulela iingxelo azihletyelwa ngabo babone izenzo zolwaphulo-mthetho.  
Uyawahlonipha amaQela aPhikisayo ePalamente. Ubungqina boku bacaca ngethuba emisela iKhomishini yoPhando kaSeriti ephanda ngesiVumelwano Esikhethekileyo sokuThengwa kweziXhobo ukuze isabele kwizikrokro neenkxalabo zabemi boMzantsi Afrika.  
UMnu Terry Crawford-Browne, ebekusele iyiminyaka elandela eli tyala, nguye obekhokela amaqela aphikisayo ngethuba edlulisela iziphumo zeKhomishini kwiNkundla yoMgaqo-siseko apho inkundla yade ekugqibeleni yasiwisa isigwebo ngalo mba ixhasa iKhomishini yoPhando kaSeriti.  
Sithemba ukuba amaqela aphikisayo aza kusihlonipha ekugqibeleni isigwebo esiwiswe yiNkundla yoMgaqo-siseko. 
*UMuthambi ngumphathiswa wezonxibelelwano kweli loMzantsi Afrika"
sports	IStormers izihambele nje kwiKings	"Iqela lombhoxo yaseNtshona Koloni, iStormers, lenze ezibukwayo emalanga izolo ngethuba libethela oogqirha nezicaka iKings ngo’41-10 kumdlalo obuseNelson Mandela Bay Stadium. Kutshanje iKings zibethe iSunwolves ngo’37-23 – kodwa oko akulincedanga eliqela laseMpuma Koloni.  
USiya Kolisi, uKaputeni weStormers, akakwazanga ukudlala kulo mdlalo kuba abaqeqeshi becinge ukuba ukuphunza le ndodana ingalicebo elihle ngenxa yokuxakeka kwayo. Umqeqeshi weKings, uDeon Davids, uxelele amajelo endaba phambi komdlalo wesizini entsha yeSuper Rugby ukuba ufuna iqela lakhe libonakale phakathi kwalawo aqaqambileyo.  
Umqweno wakhe awusoze ufezekiseke lula ngenxa yeengxaki zemali nolawulo olugwenxa iKings ezijamelene nazo ukusukela kwisizini edlulileyo. Umdlalo weli qela lizinze eBhayi ubumhle – kodwa alikwazanga ukwenza eyona nto ibalulekileyo – ukufaka amanqaku nangona likwazile ukuzibonakalisa ngethuba uMakazole Mapimpi elala emgceni. IStormers iphumelele – kodwa zininzi iimpazamo ezenzileyo emdlalweni izolo ekucingeleka ukuba bezikhatshwa kukuyidelela iKings. Abadlali abangene emva uJustine Philips no-EW Viljoen ngabo abatshintshe umdlalo. 
Abadlali abafake amanqaku:  
Stormers (17) – Dyllin Leyds, Bjorn Basson, Rynhardt Elstadt, Robert du Preez, Justin Phillips, EW Viljoen, Du Preez (2), Kurt Coleman (2), Du Preez.  
Kings (3) – Makazole Mapampi, Lionel Cronje, Cronje."
sports	Imfazwe yeSpringbok neNgilane ibuyela eTwickenham	"Umqeqeshi weSpringbok, uJacques Nienaber, uthi okwenzeka phakathi kukaRassie Erasmus neWorld Rugby ngeke kuliphazamise iqela lakhe phambi komdlalo omkhulu ngempelaveki. Oku kulandela ukusikwa kukaRassie emva kokuba ebhence iziphene zoosompempe kwakhona. Konke oku kwenzeka kanye xa AmaBhokobhoko elungiselela ukudibana neNgilane emdlalweni omkhulu oza kube useTwickenham emalanga ngoMgqibelo. Yimfazwe le ajongene nayo uNienaber namakhwenkwe wakhe ngoba amaNgesi asaqumbile emva kokuba abethwa nguMzantsi Afrika emdlalweni wokugqibela wetumente yehlabathi yombhoxo eyayibanjelwe eJapan ngonyaka ka-2019. Lithuba elihle lamaNgesi lokufumana impindezelo ekhaya. 
AmaBhokobhoko aya emdlalweni ekhuthazekile emva kokubhulela amasaka i-Italy ngo’63-21 emdlalweni obukwiveki ephelileyo. “Okwenzeka kuRassie akuzusichaphazela. Iingqondo zethu sizibeke emdlalweni ophambi kwethu,” utshilo uNienaber emva kokubhengeza amagama wabadlali abaza kuqala umdlalo ngoMgqibelo. Umqeqeshi wenze iinguqu zamadoda amane kulawo anethemba kokuba aya kunceda uMzantsi Afrika okhe watywatyushwa yiFrance ne-Ireland emidlalweni emibini. UMakazole Mapimpi, uJesse Kriel, uEvan Roos no-Eben Etzebeth baza kuqala umdlalo xa iSpringbok sidibana neNgilane. 
Zizonke iinguqu azenzileyo umqeqeshi zisibhozo. Kungayinto emnandi kakhulu kuMzantsi Afrika ukuvala unyaka notyelelo lwaseYurophu ngokubetha iqela elikhulu njengeNgilane. Njengokuba amazwe elungiselela indebe yehlabathi ekunyaka ozayo eFrance – lithuba elihle labadlali beSpringbok lokubonisa umqeqehi ukuba bakulungele ukudlala kwinqanaba eliphezulu embhoxweni. “Bekunyanzelekile sizenze iinguqu kulo mdlalo esiya kuwo. Kuye wonke umdlali ofuna ukuziqaqambisa, ayikho indawo enkulu anokuyenza kuyo ngaphezulu kweTwickenham eza kube igcwele,” uthilo uNienaber, oya emdlalweni omkhulu ngaphandle kukaRassie Erasmus owaziwa njengongqondongqondo embhoxweni wehlabathi."
sports	Emva kokuzityand’ igila ngempathombi, uNtini noSmith baxhase iBlack Lives Matter emdlalweni wanamhlanje	"Owayefudula engumdlali ophambili kwiqela lesizwe leqakamba eMzantsi Afrika, uMakhaya Ntini, uzityande igila ngempatho embi awayifumana ngeentsuku zakudala esengumdlali weqakamba enkampini yeProteas xeshikweni encokola neSABC izolo. UNtini, 46, ngomnye wamadoda athe alisabela ikhwelo elichasene nobuhlanga, ekuthiwa “yiBlack Lives Matter”, elikhokelwa nguLungisani Ngidi oye wahlaselwa ngamadoda amhlophe awayedlala iqakamba ngamazwi amabi. Namhlanje, uNtini ekunye nengqonyela yeCricket South Afrika, uGraeme Smith, balixhase ngokupheleleyo iphulo elithi “Black Lives Matter” ngokuguqa phantsi ngedolo  (uphawu elichase ubuhlanga) phambi kokuqala komdlalo weSolidarity Cup obubanjelwe eSuperSport Park, ePitoli, kwiphondo laseGauteng. Phambi kokuqala komdlalo onke abeCSA baxhase iintshuku ezichasene nobuhlanga emdlalweni wokuqokelela imali ekuza kugidwa ngayo kwingxowa egcina imali enceda amaxhoba weKhorona. 
Emva kweentetha ezirhabaxa ezenziwe nguPat Symox noBoeta Dippenaar zijoliswe kuNgidi, amadoda afana noNtini atsho avula izifuba zawo ngokwenzeka kuwo kwiqela lesizwe leqakamba ebelikade libonwa njengento yabantu abamhlophe. UNtini uxelele uSABC okokuba wayesoloko elikheswa okanye inkomo edla yodwa enkampini ngoba abadlali abamhlophe babengafuni ukuzoyamanisa naye. “Zizinto endathubeleza kuzo ezo. Ndandivuka ekuseni ndinike umqhubi webhasi yethu ibhegi yam enezinto zokudlala ndakugqiba ndithi kuye: ‘sakudibana phambili’. Emva koko ndandinxiba izihlangu zam zokubaleka ndive endleleni; naxa ndibuya emdlalweni ndandisenza njalo. Abantu babengayiqondi into ebangela lo nto. Ndandibaleka ukuba likheswa. Kwakukubi kum ngoba kwakungekho nomntu othi: ‘Yeyi, masihambe siyokutya’. Ndandibabukela abantu bememana phambi kwam – kodwa kwakungekho namnye obhekisa ilizwi kum,” utshilo uNtini. 
“Ukuba ndingowokuqala egumbini lokutyela, kwakungekho namnye umntu otyela ecaleni kwam. Ngabantu endandidlala nabo, sinxiba izikipha ezifanayo sicula nomhobe wesizwe omnye,” utshilo uNtini owayengomnye wabadlali beqakamba abaphambili kwihlabathi kwicala lokugibisela ibhola emidlalweni yovavanyo engaphaya kwekhulu (101 Tests), imidlalo yosuku olunye ekwikhulu elinamashumi asixhenxe nesithathu (173 ODI’s) neyeT20 elishumi. Konke akuthethileyo uNtini uthe ukuthetha kuba efuna kubekho iinguqu kwindlela ekwenziwa ngayo izinto kwiqakamba yaseMzantsi Afrika."
sports	Amasi abekwe elangeni koweNedbank Cup	"Aphinda etshatshalazeni amaqela aphambili eMzantsi Afrika! ISuperSport United idibana ne-Orlando Pirates kumdlalo wamagqibela kangqoyi weNedbank Cup ngo’20:00 eMoses Mabhida Stadium ngoMgqibelo. ISuperSport yanqunqela egoqweni iPirates ngamagowuli amathandathu kwelinye kumdlalo wePSL kunyaka odlulileyo. Eli qela likaStuart Baxter laphakamisa indebe yeNedbank emva kokubetha eZikamagebhula ngo’3-2 kunyaka ophelileyo. UBaxter uyifumene okwesibini le nde emva yokubamba ngethuba eqeqesha iKaizer Chiefs ngo-2013. 
 
Ezimnyama zayiphumelela le ndebe ngo-2014 emva kokubetha iBidvest Wits ngo’3-1 eMoses Mabhida Stadium. INedbank Cup ibhiyozela iminyaka elishumi yasekwayo kwaye omabini la maqela ayiphumelele kabini le ndebe futhi kokwethoba kudlalwa umdlalo kamagqiba kangqoyi kwibala laseThekwini. Amatsatsantsa a Pitori lizakube lidlalela ukuphumelela njengokuba uBaxter ezakube ewaqeqesha okokugqibela. Kulo mdlalo iSuperSport izakube isithi ndlela-ntle kuStuart Baxter ongumqeqeshi weBafana Bafana. 
 
ISuperSport isemandleni ngoba ayikwazanga ukuphumla ngenxa yokuxakekiswa yimidlalo yeCAF Confed Cup eqhubekayo. Unozinti weSuperSport, uRonwen Williams, uthe lo umdlalo bajonge ukwenza kakuhle kodwa okubalulekileyo kakhulu kukuthi ndlela-ntle kumqeqeshi wabo ohambayo. IPirates idlalalela ukuquma ihlazo lesizini engahambanga ngokwezicwangcwiso zayo kwimbali yePSL. Iyaqala ukungangeni kumaqela asibhozo aphezulu azakuthatha inxaxheba kwiMTN8 kwisizini ezayo. Abantu abaninzi bazakuthi iPirates ibuthuntu njengoba sekuphele inyanga ingadlali kodwa ukapteni weBhakabhaka, u-Oupa Manyisa, uthe bebethe gqolo ukudlala imidlalo yobuhlobo kwaye bezilolonga nzima."
sports	UStuart Baxter uphefumla ngokufunwa kwakhe yiChiefs!	"Abaphathi beKaizer Chiefs abalali buhlayo bekhangela umqeqeshi omtsha phambi kokuvulwa kwesizini entsha yiPremier Soccer League. Amakhosi akanaye umqeqeshi oyintloko ukusukela mhla kwemka uSteve Komphela kwisithuba esingaphaya kweenyanga ezimbini ezadlulayo. Umqeqeshi weBafana Bafana, uStuart Baxter, ubonwa njengedoda enokuthatha esona sikhundla esitshisayo kwibhola yaseMzantsi Afrika esokuqeqesha iChiefs. Kutshanje uBaxter uvele kwisikhululo sikamabonakude ekuthiwa yiY2TV – apho agocwagocwe ngemibuzo malunga nendlela awazisebenzisayo ukuze azuze impumelelo njengomqeqeshi weChiefs. 
“Ndicinga ukuba xa amaqela ebhola ekhatywayo ekhetha abaqeqeshi anezinto angaziqwalaseliyo ezinje: Ingaba ngumqeqeshi olilungeleyo iqela? Ingaba ngumqeqeshi ofanelekileyo?. Ndicinga ukuba nabaqeqesi abazibuzi mibuzo phambi kokuthatha isigqibo ethi: Ingaba liqela elindilungeleleyo na? Ngoba sube bonganyelwe luchulumanco lokuthenjiswa ngomsebenzi. Umqeqeshi kufuneka acinge: ndingamelana na nomthwalo, ndingavelisa uhlobo lomdlalo olonekisayo iqela futhi ndiphumelele iindebe?” utshilo uBaxter. 
UBobby Motaung akafunanga ukuzibophelela xa ebebuzwa ngoBaxter ophakathi kwabaqeqeshi abafunwa yiChiefs kwiveki ephelileyo. Utshilo kekambe okokuba uBaxter ungumqeqeshi weqela lesizwe – kodwa impumelelo kaBaxter phakathi kuka-2012 nonyaka ka-15 yenye yezinto ekucingeleka ukuba inyanzela iChiefs ukuba ibhenele kuye. UBaxter wenza imbali eNaturena ngokuphumelela iindebe ezimbini zePSL, iMTN8 Cup neNedbank Cup. Kwiminyaka emithathu iChiefs iqeqeshwa nguKomphela ayifumenanga nto. Lo nto iyawanyanzela Amakhosi akhangele indoda eyilungeleyo iChiefs – ngakumbi njengokuba iza kudlala kwiCaf Confederation Cup. 
“Ucinga ukuba ndingase ndithathe umsebenzi kuba ndiza kufumana imali xa kuphela inyanga? Ingasisiqalo sokungaphumeleli kwezinto oko. Nalo iqela kufuneka liwujonge ngolo hlobo lomba. Ingaba umqeqeshi angamelanga noxinizelelo oluhamba nomqeqeshi? Angasinika iindebe? Uvale ngalo mazwi uBaxter."
