category	headline	text
business	Ko kun san bashin da ake bin ku a matsayinku na 'yan Najeriya?	Latsa hoton sama domin kallon bidiyon: Shugaban Najeriya Muhammadu Buhari na Najeriya ya nemi majalisa ta ba shi dama ya ranto bashin kusan Tiriliyan biyu. Shugaban na neman damar rancen ne domin domin cike gibin kasafin kudin kasar na shekarar 2021. A Maris din 2021 ne Ofishin Kula da Basussuka na Najeriya DMO  bayyana cewa bashin da ake bin kasar ya kai naira tiriliyan 32.915 daga ƙarshen watan Disamban 2020. Ofishin ya ce sabon bashin da Shugaba Muhammadu Buhari zai karɓo zai sa bashin da ake bin kasar ya kai naira tiriliyan 36.3.
business	Yadda ake shirin farfaɗo da sufurin motocin bas a Abuja	Yayin da babban birnin tarayyar Najeriya Abuja ke ci gaba da bunkasa da mutane, wata matsala da ake fuskanta a birnin ita ce ta sufuri musamman na motocin haya. Sufuri a birnin dai na da matukar muhimmanci saboda yawan ma’aikatan da ake da su kama daga na gwamnati da ma na kamfanonin masu zaman kansu, wannan ne ya sa sufuri ke da muhimmancin gaske a Abuja. Bisa la’akari da muhimmancin na sa ne hukumar babban birnin tarayyar, ta karfafa wa kamfaninta na harkokin kasuwanci da masana'antu da sauransu, wato Abuja Investment Company Limited, gwiwa a kan ya farfado da kamfaninsa na motocin sufuri, ta yadda zai rika gudanar da harkokin sufuri a yankin babban birnin tarayyar yadda kamata, kuma da inganci. Abubakar Maina Sadiq, shi ne babban jami'in kamfanin harkokin kasuwanci da masana'antun na Abuja, ya shaida wa BBC cewa bisa la’akari da muhimmancin sufuri a birnin, ya sa aka fara tunanin farfado da kamfanin sufurin. Ya ce haka ne  ya sa a yanzu suka fara bincike domin  gano yawan mutanen da ke birnin da kuma matsalolin da shi kansa sufurin ke fuskanta wajen gudanar da ayyukansa. Jami’in ya ce za su kuma duba layuka da manyan hanyoyin da ke cikin Abuja, don gano inda jama’a suka fi yawa musamman wadanda ke bukatar motocin sufuri don zirga-zirgarsu ta yau da kullum. Ya ce yawancin motocin sufurin da ke zirga-zirga a Abuja manya ne, to yawanci rashin hanyoyin da za su rinka bi na da ga cikin abin da ke durkusar da harkar. Abubakar Maina Sadik ya ce “A yanzu suna nazari a kan yadda za a warewa su kansu motocin hanyoyin da za su rinka bi, da kuma tashoshin da za su rinka tsayawa.” Jami’in ya ce yawanci talakawa ko kuma wadanda ba su da abin hawa ne suka fi amfani da motocin sufuri, kuma sune suka fi yawa a birnin, shi ya sa ake son farfado da harkar sufurin sosai don taimakawa mutane. Abubakar Maina Sadik, ya ce idan har ana so a samu nasara wajen farfado da wannan bangare a Abujan, dole sai na samar wa da irin motocin da ke zirga zirga a birnin titunan da za su rinka bi kasancewar su manya ne. Sannan kuma a janyo masu zuba jari su shiga cikin harkar ta sufuri sai abin ya fi tafiya yadda ake so. Ya ce, suna kuma duba yiwuwar kawo mtocin sufuri na zamani wanda ba sa amfani su dizel. Jami’in ya ce tuni shirye-shirye suka yi nisa na fara inganta harkar sufurin a Abuja kuma nan ba da jimawa ba za a fara ganin canji. A﻿na hasashen yawancin rabin ma'aikatan da ke birnin tarayyar ba a cikinsa suke zaune ba, su na zama a unguwanni da garuruwan da ke wajen birnin Abuja, har da jihohi makofta saboda tsadar gidan haya.
business	Taron G7: Mene ne taron, kuma me ya sa ake yin sa a Cornwall?	"Shugabannin kasashen duniya ciki har da na Amurka Joe Biden da shugabar Jamus Angela Merkel, za su yi wata ganawa a London ranar Juma'a 11 ga watan Yuni. Taron na kasashe bakwai mafiya karfin tattalin arziki da ake kira G7 a takaice, zai kasance ido da ido. Menene G7? Kungiyar ta G7 dai ta kunshi manyan kasashe 7 na duniya da suka fi karfin tattalin arziki, da suka hada da Canada, da Faransa, da Jamus da Italiya da Birtaniya da Amurka da kuma Japan. Rasha ta sake shiga kungiyar a shekarar 1998, abin da ya sa ta zama G8, sai dai daga bisani an sake cire ta a shekarar 2015, saboda kwace iko da yankin Crimea. Ƙasar China ba ta taba kasancewa mamba a kungiyar ba, duk da karfin tattalin arzikinta, da kuma yawan jama'ar da ubangiji ya huwace mata. Kasashen na da ra'ayin cewa arzikin daidaikun 'yan kasar bai kai yadda za a kira ta a matsayin wadda ta dace ta shiga sahunsu don hada kafada da kafada ba. Akwai wakilan kungiyar Tarayyar Turai da ke halarta taro, baya ga kasashen Indiya, da Koriya ta kudu da Australia, wadanda dukkansu aka gayyace su a bana Me ya sa za a yi taron a Cornwall? Kasar Birtaniya ce ke rike da shugabancin kungiyar G7 a shekarar 2021 kuma ta sanar a watan Janairu cewa taron zai gudana a Otal din Carbis Bay. Ana ganin yankin a matsayin tsakiyar cibiyar fasahar kere-kere ta Birtaniya. Nuna alamun kere-keren kuma na da muhimmanci ga gwamnati gabanin taron sauyin yanayi na COP26 a Glasgow a watan Nuwamba. Ba wannan ba ne karon farko da shugabannin duniya ke haduwa a gabar teku. Taron G7 na ƙarshe a cikin 2019 an gudanar da shi a garin Biarritz da ke gabar tekun Faransa. To sai dai taron zai shafi rayuwar yau da kullun ga mazauna garin da masu yawon bude ido a cikin Cornwall, saboda za a rufe hanyoyi don tabbatar da tsaro. Gwamnatin Burtaniya ta ce yana da mahimmanci shugabannin duniya su hadu da kansu kuma za a yi gwajin korona a kai a kai. Me G7 ke yi? A cikin shekara guda ministoci da jami'ai daga ƙasashe membobin kungiyar na yin tarurruka, da kulla yarjejeniyoyi da buga bayanan haɗin gwiwa kan al'amuran duniya. Ministocin kudi na kasashen sun yi taro a London, don tattaunawa kan yiwuwar sanya haraji kan manyan kamfanonin fasahar zamani da kuma daukar mataki kan canjin yanayi. Babban taron shi ne taron shekara-shekara inda shugabannin kasashen ke zama don tattaunawa game da manyan batutuwa a ranar. An soke taron na shekarar da ta gabata, wanda ya kamata Shugaba Donald Trump ya jagoranta saboda annobar korona. Shekarar ce kuma ta zamo shekara ta farko da ba a gudanar da irin wannan taro ba tun bayan kafa kungiyar da aka yi a shekarar 1975. Me zai faru a taron kolin na bana? Babban batun da tattaunawar za ta mayar da hankali a kai dai shi ne duba yadda za a farfado da harkokin da annobar korona ta durkusar, kamar bangaren lafiya da kuma kare aukuwar wata annoba a nan gaba. Har ila yau ajandar ta kunshi matsalar canjin yanayi da kasuwanci. Shugabannin za su isa Landan ranar Juma'a 11 ga Yuni kuma tarurruka za su fara washegari, tare da ƙasashen baƙi waɗanda za su zo a wannan yammacin. Yawancin tattaunawar dai ana yinta ne cikin sirri, amma akwai lokutan da ake yi a bayyana a gaban yan jarida, baya ga daukar hoto da shugabannin ke yia tare. A karshen taron, Burtaniya a matsayinta na kasar da za ta karbi bakuncin  za ta wallafa wata takardar sanarwar hadin guiwa, wannan ce ke nuna abin da shugabannin suka yi yarjejeniya a kai. Ana sa ran Firaiministan Birtaniya Boris Johnson zai yi wani taron manema labarai a ranar Lahadi. Shin za a yi zanga-zanga ? Zanga-zanga a wannan lokacin abu ne mai wahala, saboda sauye sauyen da aka kawo sakamakon zuwan annobar korona. 'Yan sanda sun yi hayar jirgin ruwan yawo don taimaka wa jami'an yan sandan wajen fiye da 5,000  da za su yi aikin bayar da kariya a wajen. An gaya wa masu zanga-zangar cewa za su iya taruwa a wuraren da aka amince da zanga-zangar guda hudu, ciki har da daya a Exeter sama da mil 100 daga inda ake taron. 'Yan sanda sun ce ""ba za su yi kwance da sirdi, bisa tunanin cewa duk wata zanga-zanga za ta gudana ne kawai a wadannan wurare hudu ba"". Kungiyar masu rajin kare muhalli ta ce tana sa ran mutane 1,000 a zanga-zangar da za su yi a Cornwal. Shin G7 na da wani iko? Ba za ta iya fitar da kowace doka ba saboda ta ƙunshi ƙasashe daban-daban tare da tsarin dimokiradiyya na kansu. Sannan wasu matakan na iya shafar duniya ne baki daya. Misali, kungiyar G7 ta taka muhimmiyar rawa wajen kafa asusun duniya don yaki da zazzabin cizon sauro da Cutar Aids a 2002. An sha caccakar G7 din da cewa tsare tsarenta basu dace da zamani ba, musamman rashin sanya China da Indiya da suka fi yawan jama'a a duniya a cikinta. Ko a shekarar 2020 sai da shugaban Amurka Donald Trump ya kira ƙungiyar a matsayin wadda ta tara 'yar gargajiya' a cikinta."
business	Najeriya na yunkurin hana shiga da abincin waje kasar	"Shugaban Najeriya Muhammadu Buhari ya umarci Babban Bankin kasar da ya daina bai wa masu shigo da abinci kasar kudaden kasar waje a wani mataki na bunkasa harkar noma. Ya ce kamata ya yi a adana kudaden da ke asusun kasar na kasashen ketare domin amfani da su wurin fadada tattalin arzikin kasar ""maimakon daure wa masu shigo da abinci daga kasashen waje gindi."" ""Ka da ku bayar da ko taro ga mutanen da ke son shigo da abinci kasar nan,"" kamar yadda mai magana da yawunsa ya ambato shi yana cewa a lokacin wani taro da wasu gwamnonin kasar a mahaifarsa ta Daura ranar Talata. Tattalin arzikin Najeriya shi ne mafi girma a nahiyar Afirka amma tana shigo da abinci mai yawa daga kasashen ketare domin ciyar da jama'arta. Shugaba Buhari, wanda ya lashe zabe karo na biyu a farkon bana, ya yi alkawarin bunkasa tattalin arzikin kasar, wanda ya shiga halin La-haula a wa'adin mulkinsa na farko. Najeriya ce kasar da ta fi kowacce hako danyen mai a Afirka kuma kudaden da ke fitowa daga fannin su ne kashin-bayan tattalin arzikinta. Sai dai kaso mai tsoka na tafiya ne a tallafin shigo da abinci da sauran kayan bukata na yau da kullum da kuma manyan injina. Hukumar Kididdiga ta kasar (NBC), ta ce a watanni ukun farko na bara, kasar ta kashe dala miliyan 503 wurin shigo da kayan abinci. Sai dai wannan adadin ya karu da kashi 25.84 a watanni ukun farko na bana. A wa'adin mulkinsa na farko, Shugaba Buhari ya dakatar da shiga da shinkafa ta iyakokin kasar na tudu da kuma hana masu shigo da ita samun kudaden kasashen waje daga gwamnati. Matakin dai wani yunkuri ne na bunkasa noma a kasar, sai dai kuma hakan ya sa kasuwar masu fasa-kwauri ta bude a wasu iyakokin kasar. Makwanni biyu da suka wuce ma babban bankin ya daina sayar wa da masu shigo da madara da sauran nau'ikanta kudaden waje, yana mai cewa akwai bukatar a bunkasa kamfanonin da ke samar da ita a cikin gida. Bankin dai yana zaman kansa ne, a don haka za a zuba ido a ga yadda zai tunkari umarnin shugaban. Idan har ya amince da umarnin, to akwai yiwuwar farashin abinci ya karu saboda masu shigo da shi za su koma sayen kudaden waje a kasuwannin bayan fage, inda suke da tsada fiye da farashin hukuma. Wasu 'yan Najeriya da dama sun dora alhakin matsin tattalin arzikin da aka samu a wa'adin farko na shugaban kan wasu matakai da ya dauka da suka shafi kasuwar musayar kudi. Sai dai wasu sun yaba masa suna masu cewa ta haka ne kawai za a bunkasa kamfanoni da kuma karfafa gwiwar 'yan kasuwa na cikin gida."
business	Abin da ya sa sojojin Faransa suka bar Mali da abin da zai samu nahiyar bayan haka	"Shugaba Emmanuel Macron ya sanar da cewa zai janye dakarun Faransa daga kasar Mali, inda suke fafatawa da mayaka masu tsattsauran ra'ayin addinin Islama tun a shekarar 2013. Akwai dakarun Faransa 5,000 a kasar ta Mali da kuma kasashen da ke kewaye da ita, suna fafatawa da kungiyoyi kamar su -Qaeda da kuma IS. Amma a cikin sama da shekaru takwas, kasancewar Faransa ya kara rashin tagomashi a tsakanin gwamnati da 'yan kasar. Duka kungiyoyin IS da na al-Qaeda sun yanke shawarar mayar da hankulasu kan yankin Sahel na Afirka, bayan da aka gasa musu aya a hannu a yankin Gabas ta Tsakiya. Sahel zirin yanki ne mai yanay da ke karkashin Hamadar Sahara da ya mike zuwa fadin nahiya daga- gabashi -zuwa -yammaci. Ya hada da bangaren kasashen Chadi,da Nijar, da Mali, da Burkina Faso da kuma Mauritania. Kungiyar Kasar Musulunci da ke yankin Sahara (ISGS) da kuma bangaren kungiyar al-Qaeda da ake kira Jamaat Nusrat al-Islam wal-Muslimin (JNIM), sun kai hare -haren ta'addanci a yankin wanda ya hallaka dubban mutane, tare da haddasa rasa matsugunan sauran daruruwan mutane, da kuma rufe makarantu. Akwai sauran kungiyoyin masu jihadi biyu da ke cigaba da kai hare-hare a yankin na Sahel: Ansaroul Islam da Boko Haram. Me yasa Faransa ta shigo ciki? A shekarar 2013, Faransa ta aike da dakaru 5,000 zuwa kasar Mali a bisa amincewar gwamnati saboda suna fuskantar hare-haren 'yan tawaye masu rike da makamai. Bayan hambararwa tare da kashe shugaban kasar Libya Muammar Gaddafi, Buzaye sojojin hayar da suka dade suna taya shi yakin suka koma gida Mali tare da jajircewa kan neman 'yancin cin gashin kan arewacin kasar. Tare da yin amfani da makaman Gaddafi, sun hada kawance da kungiyar da ke da alaka da al-Qaeda. Sun kuma karbe ikon arewacin tare da barazanar karbe ikon daukacin kasar. Faransa ce ta mulki kasar Mali har ya zuwa shekarar 1960. Gwamnatin kasar Faransa ta ce tana bukatar ganin ta kare al'ummar kasar Mali da kuma 'yan kasar Faransar 6,000 da ke zaune a can. Daga cikin wadancan dakaru, an kai 2,400 zuwa arewacin Mali; sauran kuma sun rika amfani da jiarge marasa matuka da jirage masu saukar angulu wajen farautar sansanonin mayaka masu jihadin da ke kai hare-hare a yankin Sahel. Akwai kuma dakarun wanzar da zaman lafiya na Majalisar Dinkin Duniya 14,000 da ke aiki tare da dakarun gwamnati, suna sintiri a fadin hamadar yankin Sahel. Lokacin da dakarun Faransa suka isa kasar Mali a karon farko shekaru tara da suka gabata, sun samu kyakkawar tarba, amma tuni angantakar ta yi tsami. Adadin kai hare-hare a kasar sun karu matuka, haka ma yawan 'yan kasar Mali da ke shiga kungiyoyin masu tayar da kayar baya. A cikin shekaru tara da suka gabata, barazanar hare -haren mayaka masu tsattsuaran ra'ayin addinin Islama ya kuma bazu zuwa sauran kasashe kamar su Burkina Faso da Nijar, inda wasu mau tayar da kayar bayan ke kai samame a yankin daga sansanoninsu a cikin Hamadar Sahara. Mazauna yankin da dana da ganin cewa kamata ya yi Faransa a matsayinta na kasar da ta cigaba a karfin soji, a ce ta iya shawo kan matsalar ta'addanci kana cewa ta fice daga kasar idan ba za ta iya ba. Wasu sun yi kiran zaman dakarun kasar da ta mulke su, a matsayin ''kama-wuri-zauna'' Akwai kuma kace-nace tsakanin gwamnatin Faransa da tawagar sojin ta ta karbe mulki a watan Agustar shekarar 2020 - karo na biyu da aka hambarar da gwamnatin farar hula a cikin shekaru takwas. Rundunar sojin ta sake dawowa da yarjejeniyar gudanar da zabuka a cikin wannan wat ana Fabrairu kana ta ce za ta cigaba da mulki har ya zuwa shekarar 2025. A lokacin da Jakanadan kasar Faransa yan una adawa da hakan ne aka kore shi. Shugaba Macron ya ce: ""Ba za mu cigaba da kasancewa cikin aikin soji tare da haramtattun hukumomin da tunani da tsarinmu ba iri daya ba. Faransa ta ki ta amince da zaman tattaunawar zaman lafiya da kungiyoyin masu tsattsauran ra'ayin addinin Islama, wanda manufa ce da 'yan kasar Mali da dama ke goyon baya. Faransar ta kuma nuna fushinta kan matakin sojojin juyin mulki na gayyatar sojojin haya daga kamfanin Wagner na kasar Russia, don taimakawa wajen yaki da kungiyoyi masu jihadi. Minsitar harkokin sojin kasar Faransa Florence Parly ta bayyana cewa ''za za mu iya mu'amala da sojojin haka ba''. Za a janye dakarun kasar Faransa da ke aiki a rundunar Operation Barkhane nan da watanni hudu masu zuwa. Faransa za ta aike da dakaru a sauran kasahen yankin Sahel, tare da dakarun sauran kasashen Turai, da ke aiki da rundunar Takuba. Kasashen da ke cikin tafiyar sun ce za su bullo da tsare-tsare kan yadda za su rika aiki a yankin na gaba. Gwamnatocin kasashe makwabta sun damu matuka cewa janyewar Faransa daga kasar Mali ka iya haifar da karin tashen-tashen hankula a yankin. Shugaban kasar Ivory Coast Alassane Ouattara ya yi gargadin cewa hakan zai haifar da gibin siyasa. ""Zai zama wajibi mu kara yawan dakarunmu, tare da kara kare kan iyakokinmuu, ya ce. Shugaban kasar Ghana Nana Akufo-Addo ya yi kira ga Majalisar Dinkin Duniya da ta bar dakarunta na wanzar da zaman lafiya a cikin kasar Mali duk kuwa da ficewar kasar Faransa. Wasu 'yan kasar Mali sun yi lale marhabun da zuwan rundunar sojojin haya na kamfanin Wagner, da suke kallonta a matsayin 'yan ba ruwanmu. Amma kuma, kasashen Yammaci da dama sun nuna rashin yarda da ita, kana sun zargi gwamnatin kasar Russia da taimaka mata cin galabar aikinta a kasar ta Mali. Kamfani Wagner ya dade yana gudanar da aiki a sauran kasashen Afirka da dama, da suka hada da Mozambique, da Sudan da Jamhuriyra Tsakiyar Afirka. Ana kuma danganta ta da aikata laifukan yaki a yakin basasar kasar Libya."
business	Mai tallan goron da ke son zama ma'aikacin banki	"Ku latsa wannan alamar hoton da ke sama domin kallon hirar Zubairu Ibrahim wanda dan asalin karamar hukumar Kauru ne da ke jihar Kaduna ya ciri tuta wajen kambama karamar sana'ar da yake yi ta tallan goro da alewa. Matashin dan shekara 24 yana daukar goron ne da alawa a faranti ya kuma yi masa kantafi inda yake zarya a tsakanin motoci a unguwar Nyanya da ke Abuja. Zubairu ya kasance mai kiwo da noma lokacin da yake karami kuma tare da mahaifansa. Burin Zubairu tun yana karami shi ne ya zamo ma'aikacin banki. To sai dai sakamakon rashin samun damar yin karatun boko  bai iya cimma mafarkinsa ba. ""Shi ya sa nake kwat a matsayina na mai tallan goro saboda burina na yin aikin banki da zai sa na rinka irin wannan shigar bai tabbata ba."" To sai dai har yanzu Zubairu bai cire ran samun aikin banki ba idan da zai samu gatan yin karatun boko."
business	Mutumin da ya bayar da sadakar kashi 15 cikin 100 na albashinsa	"John Yan ya yanke shawarar ya fara ba da sadakar kashi 15 cikin 100 na albashin da yake dauka a duk shekara, duk da cewa idan ya kai shekarun tsufa zai yi aiki tukuru. Matashin mai shekara 27, injiniyan manhajar na'ura mai kwakwalwa, wanda ya fara da kashi 1 cikin 100, daga bisani a shekarar 2020 ya kar zuwa kashi 3, kafin a cikin shekarar nan ya karu zuwa kashi 15. ""A takaice wannan matakin da na dauka na nufin ba zan yi ritaya da wuri ba,"" in ji Mista Yan, mazaunin birnin New York, da kuma ya ke aiki nan. ""Watakil ma nan gaba ba zan iya kai 'ya'yana makarantar kudi ba, si dai ta gwamnati."" Yana sanya kudin sadakar ne ga wani asusun tallafi mai suna  Giving What We Can (GWWC). Asususn na bai wa mutane kwarin  gwiwar yin sadaka da kashi 10 cikin 100 na albashinsu. Mambobin za su iya bada sadakar kai tsaye ga asusun da suka aminta da shi, amma wanda GWWC ya ba su zabi. Ciki har d wasu asusun tallafawa iyaye mai suna Centre For Effective Altruism - wanda aka yi wa rijista a kasashen Amirka da Birtaniya. Tun Mista Yan ya na yaro iyayensa suka koma Amirka a matsayin 'yan ci ranin, ya ce ya san ya na samun abin da yawancin mutane ba sa samu  duniya, don haka yake son ba su wani kaso daga guminsu domin ya taimaka musu. ""Na lura cewa dan abin da zan ba da, zai sanya wasu farin ciki, shi ya sa na dauki wannna matakin nan."" A shekarar 2009 aka samar da asusun GWWC, wand wasu daliban jami'ar Oxford Will MacAskill da Toby Ord suka samar. Duka mutanen biyu sun zage damtse domin kirkiro hanyar da za a taimakawa mabukata. GWWC ya yi ikirarin sama da mutum 6,000 ne suka shiga shirin, ya yin da kawo yanzu an tara sama da dala miliyan 244 na sadaka. Mambobin asusun na amfani da intanet wajen sanya kudin. Duk da cewa annobar korona ta janyo sauyawar lamura, amma GWWC ya ce an samu karin mutanen da suka shiga asusun a shekarar da ta gabata duk da annobar da ake fama da ita. Haka kuma mambobi sabbi 1,000 ne suka shiga duk da cewa ana korona, da dokar kulle, hakan ya nuna ana bukatar taimako a wannan tsakanin. Sannan wasu 1,000 sun yi alkawarin sanya kashi 10 na albashinsu a asusun GWWC a shekarar 2020, d wadanda za su bada kasa da hakan. Me ya sa za a bai wa mutane kwarin gwiwar bada sadakar kashi 10 ko kasa da hakan? ""Wannan adadin shi ne wanda ba zai takura kowa ba, da kuma mu na bukatar abin da zai dore ba na wucin gadi ba,"" in ji daraktan GWWC Luke Freeman. ""Dan wani bangare ne na abin da mutane ke samu na kudaden shiga, kuma mutanen da ke kasashe masu arziki za su iya tallafawa."" Ya yi kwatance da tsohuwar al'dar nan ta tarihin Yahudawa da Kiristoci na bada sadakar kashi 10 na albashinsu ga majami'u ko asusun tallafi. Pippa Gilbert ya fara sanda sadakar kashi 10 na albashinsa ga asusun GWWC shekarun da suka gabata. ""Ina da abin da na ke bukata na yau da kullum, a gare ni dan abin da na ke ba dawa sadakar bai taka kara ya karya ba, ,"" in ji matar da ke zaune Hague, a Netherlands. A wannan shekarar ne Mis Gilbert ta yi ritaya daga aikin da ta ke yi a matsayin mai sharhi da wata kungiya mai zaman kan ta, hkan na nufin kudin shigarta ya ragu. ""Amma duk da hakan kudin da na ke samu sun min yawa,"" in ji ta. Yayin da cikin masu shiga asusun akwai dalibai, da 'yan fansho, da ma'aikatan banki, da masu zuba jari, da 'yan kasuwa, Mista Freeman ya ce mafi kankanta cikin su su ne 'yan shekara 30. ""Yayin da masu karamin karfi ke ganin muhimmancin ba da abin da ya sawwaka, mu na bai wa masu hannu da shuni karfin gwiwar su bayar,"" in ji Freeman. Ma'aurata mazuna Boston, Julia da Jeff Wise ma'aikata ne da ke samun albashi mai tsoka, sun ba da sadakar kashi 50 ga kungiyoyin agaji, musamman wadda ke yaki da cutar Malaria. Suna bada tallafin ne a wata gidauniya mai suna  Givewell, wadda ke bincikar masu tsananin bukatar taimako domin tallafa musu. ""Ina ganin tun da kuruciya ya kamata mu dinga haka, domin taimakon masu karamin karfi,""  in ji Mis Wise, mai shekara 36. Sai dai duk da haka kungiyoyi da asusu irinsu GWWC, ba sa rabo da masu sukar ayyukansu, wanda ake musu kallon masu kaucewa biyan haraji da sauransu. ""Abu ne mai kyau ganin mutane na bai wa kungiyoyin agaji wasu kudade, amma wannanba dalili ne na tara kudade ba tare da biyan haraji ba,"" in ji Jeevun Sandher mai sharhi kan sha'anin tattalin arziki  daga  King's College da ke birnin Landan. ""Amurkawa sun fi sadakar wani kaso na abin da suke samu fiye da kowacce kasa (a shekarar da ta gabata sun bada sadakar dala biliyan 47) amma duk da haka, Amirkawa na fama da talauci. ""Dalilai uku na ke ganin bai dace da tsarin ba. Nafarko dan abin da ake bayarwa ba ya isar wadanda ake bayrwa dominsu. ""Na biyu, bai wa masu karamin karfi tsabar kudi ita ce kadi dorarriyar hanya ta kauda talauci. Kungiyoyin agajin da ke bai wa mbukata abinci a makarantu da matattatarar matasa, a yankunan matalauta domin ingnra rayuwarsu. An yi ba a yi ba domin ba za su iya musanyawa da kudin da suke bukata ba. Sai na karshe, kudin sadkar da mutanen ke karba, ba sahihiyar hanya ce mo dorewa ba idan ana batun kudin shiga, ba abu ne da zai wadaci kowa ba."" Mista Freeman ya ce har yanzu kungiyoyin agaji na taka rawa wajen sauya rayuwar masu fama da matsanancin talauci a duniya. ""Yawanci muna da arziki fiye da tunain mu,  ywancinmu mu na da abin yi a ko da yaushe,"" in ji shi . ""Matsakaicin kudin shiga a kasashe kamar Birtaniya, na ba ka kwanciyar hankali da saukin rayuwa cikin kashi 5 na masu arzikin duniya. Wannan kudi ka iya sauya rayuwar mutumin da ke fama da matsanncin talauci, da kusn kashi 100, fiye da inganta ta ka rayuwar."""
business	Hankalin kasashen duniya ya karkata kan  harin Poland	Gwamnatin Poland ta yi kira ga  al'ummarta da su kwantar da hankalinsu,  bayan  da mutum biyu suka rasa rayukansu sanadin  fadawar wani makami mai linzami a wani kauye da ke kusa da kan iyakar kasar da Ukraine. Shugaba Andrzej Duda ya ce makami ne da aka kera a Rasha amma babu cikakken bayani a kan wanda ya harba shi. Shugaba Duda ya fada wa ‘yan jarida cewa : ”Ba mu da wata kwakkwarar shaida ya zuwa yanzu a kan wanda ya harbo makamin….akwai yuwar cewa makami ne  da aka kera a Rasha amma wani abu ne da ake gudanar da bincike a kansa a halin yanzu.”  Firaministan Poland Mateusz Morawiecki  ya ce gwamnati za ta tsaurara tsaro a sararin samaniyar kasar  sakamakon al'amarin da ya faru. “ Mun yanke shawarar ganin cewa wasu daga cikin zababbun rundunoninmu na dakarun kasar  sun kasance cikin shirin ko-ta-kwana musamman a fannin da ya shafi sa ido a kan  sararin samaniya” a jawabin da ya yi wa ‘yan jarida. Al'amarin wanda ya janyo damuwa tsakanin mambobin kungiyar tsaro ta Nato wanda Poland mamba ce a ciki ya janyo musayar kalamai tsakanin Kyiv da kuma Moscow. Rasha ta bayyana ikirarin da ake yi a kan cewa ita ce ta ke da alhaki a matsayin takalar fada daga wurin Kyiv wadda manufarta ita ce ta ja sauran kasashen duniya a cikin rikici  dan a yi mata taron-dangi Sai dai a daya bangaren Ukraine ta yi watsi da zargin na Rasha, a kan cewa ita ce take da alhakin harin a matsayin  ba komai ba ne illa kutungwila ce kawai  daga Rasha. Ministan harkokin wajen Ukraine Dmytro Kuleba a shafinsa na Twitter ya ce: ''A yanzu Rasha ta gabatar da wani bayani da ya yi zargin cewa makamin  tsaron sararin samaniyar Ukraine ne ya fada a yankin Poland. Wannan kuma ba dai dai ba ne.'' A taron kasashe 20 mafiya karfin tattalin arziki a duniya da ke gudana a Bali na kasar Indonesia hankalin kowa ya karkata zuwa Poland. Shugabannin kasashen na G20 sun rika magana da ministocin tsaronsu da na harkokin kasashen wajensu ta wayar tarho da kuma jami'an gwamnatin Poland. Shugaba Joe Biden na Amurka da Firaministan Birtaniya Rishi Sunak na cikin wadanda suka kira shugaban kasar ta Poland. Haka kuma shugabannin Amurka da Birtaniya da na Tarayyar Turai da Sifaniya da Jamus da Kanada da Faransa da Japan da kuma Netherlands sun taru  domin gudanar da abin da fadar White Hiouse ta kira  taron gaggawa. Sai dai Shugaba Biden ya ce da wuya a ce daga Rasha ne aka harba makamin da ya yi sanadin mutuwar mutum biyu a Poland. Ya ce,  “ an samu bayanan farko da suka nuna shaku” kan ko al'amarin da ya faru a Poland yana da nasaba da makamin da aka harba daga Rasha,'' “ Ba na son na fadi haka sai mun kammala bincike amma abu ne mai wuya idan aka dubi yanayin inda aka harbo makamin, a ce daga Rasha ne amma za mu gani,'' in ji shi. Sai dai ya ce shugabannin duniya za su tantance matakai na gaba da za su dauka bayan sun gano abin da ya faru bayan an kammala  binciken da ake yi a Poland.
business	Tsadar kayan abinci: 'Ƴan Najeriya za su ci gaba da ɗanɗana tsadar rayuwa'	"Masana tattalin arziki a Najeriya na gargaɗin cewa zai yi matukar wuya a iya cimma hasashen nan da babban bankin kasar CBN ya yi, cewa hauhawar farashin kaya da ake fama da ita a kasar za ta sauka. Shi dai bankin ya yi hasashen cewa nan da shekarar 2022 farashin kayan abinci zai sauka da kashi goma cikin dari, saboda mawuyacin halin da tattalin arzikin kasar ke ciki, da kuma rashin bin matakan da suka kamata. Kasimu Garba Kurfi, wani masanin tattalin arziki da ke birnin Legas, yana cikin masu irin wannan ra'ayi, kuma ya shaida wa BBC cewa  matsawar mahukunta ba su tashi tsaye wajen daukar matakin da ya kamata ba, lamarin zai ci gaba da dagulewa ne maimakon ya gyaru. ""Abu ne mai wuya a iya samun wani cigaba, saboda halin da muka samu kanmu, ga rashin aikin yi, ga matsalar tsaro an kasa magance ta, don haka dukkan wadannan matsaloli akwaisu, kuma baza su bada damar haifar da wani sauyi ba"" in ji masanin. Ya ƙara da cewa ""abun da gwamnati ya kamata ta yi shi ne ta fadada hanyoyin samun kudi, domin ta iya aiwatar da manufofinta na yau da kullum, sannan a samar da zaman lafiya don in akwai shi to mutane za su iya fita su nemi na kansu"". Talauci ya ƙaru. A baya bayan nan ne Bankin Duniya ya ba da rahoton cewa sama da mutum miliyan bakwai sun sake faɗawa talauci a bara kawai saboda ƙaruwar hauhawar farashi a Najeriya. Bankin ya ce a cikin watan Afrilun da ya wuce an samu hauhawar farashi mafi yawan da ba a taɓa gani ba a cikin shekara huɗu. Rahoton na Bankin Duniyar ya yi nuni da abin da ya kira da fitattun garanbawul na gwamnati, da nufin shawon kan tasirin anobar cutar korona da kuma tallafawa wajen farfado da tattalin arziki, cikin su har da matakan rage tallafin man fetur, da daidata farashin wutar lantarki. Dukkansu kuma in ji rahoton don bunkasa kafofin samun kudin shiga da nufin aiwatar da ayyukan da za su inganta rayuwar talaka ne"
business	Kasashen yammacin Afirka za su daina amfani da kudin CFA badi	Shugaban Faransa Emmanuel Macron, da takwaransa Alassane Ouattara na Cote d'Ivoire sun sanar da matakin kirkirar kudin bai-daya na kasashen yammacin Afrika wanda zai kawo karshen yin amfani da kudin CFA na Faransa. A wata ziyara da ya kai birnin Abidjan na Cote d'Ivoire  Mista Macron ya ce kasashen yammacin Afirka sun dauki CFA wacce aka samar a 1945 a matsayin wata alama ta ci gaba da mulkin mallaka. Wanda suka ga ya dace su samar da sabon kudi na Eco da za a fara amfani da shi 2020. Kasashe takwas na yammacin Afirka ne ke amfani da kudin CFA da suka hada da Benin da Burkina Faso da Guinea-Bissau da Ivory Coast da  Mali da Nijar da Senegal da Togo da kuma Kamaru inda kuma za su dakatar da amfani da kudin na Faransa zuwa wanda za su samar. An dauki lokaci kasashen da Faransa ta yi wa mulkin mallaka a yammacin Afirka na tattauna yadda za su samar da kudin bai-daya kamar irin tsarin na Tarayyar Turai. Ko a taron shugabannin kasashen Ecowas da aka gudanar a Abuja ranar asabar an sake tattauna batun tabbatar da sabon kudin da ake fatan fara amfani da shi a a badi. Ana ganin sabon tsarin kudin zai habaka tattalin arzikin kasashen na yammacin Afirka. Amma Wasu masana tattalin arziki kuma na ganin yanayin kasuwancin bai-daya a irin yanki na Afirka babban jan aiki ne, musamman shakku da ake nunawa game da sharudda da tabbatarwa da kuma cimma bukatun tattalin arziki a cikin lokaci wajen kafuwar wannan bukata ta su. Irin wannan bukatar dai ta dauki kungiyar Tarayyar Turai shekaru da dama. Masana na ganin ga dorewar tsarin, dole sai ya kasance an gudanar da mafi yawancin kasuwancin tsakanin kasashen na Afirka. Masharhantan na ganin wannan shi ne babban kalubalen da za a fuskanta, domin yawancin kasashen Afirka sun fi hulda ne da kasashen waje maimakon makwabtansu na nahiyar. Kasuwanci tsakanin kasashen Afirka bai wuce kashi 16 ba duka. A tsakaninsu da kasashen yankin Asiya kuma kashi 51, a Turai kuma adadin ya kai kashi 70. Hakan ya nuna sabon kudin da kuma niyyar kasuwancin na bai-daya zai iya fuskantar kalubale kafin ya karbu cikin lokaci kankani.
entertainment	Dangantakar Sarauniya Elizabeth II da Afirka	A﻿ ranar 8 ga watan Satumban 2022 ne Fadar Buckigham ta sanar da rasuwar Sarauniya Izabel ta Ingila. A﻿ cikin jerin rahotannin da BBC ke fitarwa don waiwaye kan rayuwarta, wannan bidiyo ya yi duba ne a kan ziyarar da ta kai wasu ƙsashen Afirka tun zamanin da take Gimbiya.
entertainment	Ana takaddama tsakanin Baban Chinedu da hukumar fina-finai ta Kano kan marigayi Ibro	"Wata sabuwar takaddama ta kunno kai tsakanin shugaban hukumar tace fina-finai ta jihar Kano da kuma jarumin fina-finan Kannywood, Yusuf Haruna, wanda aka fi sani da Baban Chinedu. Takaddamar ta samo asali ne bayan da aka aike wa Baban Chinedu wata takarda a kan wani bidiyo da ya wallafa a shafinsa na Instagram yana zargin cewa gwamnatin Kano ta bai wa shugaban hukumar tace fina-finan N5m domin mika su ga iyalan marigayi Rabilu Musa Ibro. Baban Chinedu dai makusancin Ibro ne,  kuma ya ce gwamnatin Abdullahi Umar Ganduje ta bai wa Isma'il Na'abba Afakallah kudin ne a matsayin gudunmuwar bikin 'yar gidan marigayi Ibro kusan shekaru biyu da suka wuce. Lauyoyin Malam Afakalla ne suka aike wa Baban Chinedu takardar inda suka nemi  ya janye kalaman da ya yi a bidiyon ko kuma a gurfanar da shi a gaban kuliya. Lauyan Afakallah, Barista Abdullahi Musa Karaye, ya shaida wa BBC cewa duk abin da Baban Chinedu ya fada a cikin bidiyon ba gaskiya ba ne. Ya kara da cewa ya wallafa bidiyon ne da zummar bata sunan shugaban hukumar tace fina-finan. Amma Baban Chinedu ya shaida wa BBC cewa ""Ba zan janye kalaman da na yi ba, kuma ina da hujjojin da na dogara da su kan zargin da nake yi wa Afakallahu ya karbi kudi."" Baban Chinedu ya ce ""Bashi aka sa iyalan  Ibro suka karbo na kayan dakin da suka kai N700,000 ga shi tsawon shekara biyu shiru ba wani bayani, sai daga baya ne iyalan marigayin suka sayar da wani gidan gado sannan suka biya masu kayan kudin."" Ya kara da cewa: ""Ko da na yi wa Afakallah tuni kan batun kudin, sai ya ce takardar amincewar gwamna a biya kudin na dab da fitowa, amma shiru kake ji kamar an aiki bawa garinsu."" Afakallah ya ba wa Baban Chinedu awa ashirin da hudu da ya janye kalaman nasa, sannan ya bayar da hakuri idan bai yi haka ba zai gurfanar da shi a gaban kuliya."
entertainment	...Daga Bakin Mai Ita Tare da Azeema ta Gidan Badamasi	Ku latsa hoton da ke sama don kallon bidiyon: Daga bakin mai ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zallah. A wannan kashi na 37, shirin ya tattauna da 'yar fim Azeema ta shirin Gidan Badamasi, inda ta amsa tambayoyin da suka shafi rayuwarta. Ta amsa tambayoyi a kan yadda aka yi ta shiga harkar fim da tasirin da mahaifiyarta a kanta. Ɗaukar bidiyo: Yusuf Yakasai Tacewa: Fatima Othman
entertainment	Tunawa da Gimbiya Diana shekara 25 bayan rasuwarta	"Ana yi wa Diana, tsohuwar gimbiya a masarautar Birtaniya laƙabi da ""wacce ta fi kowa yawan ɗaukar hoto a duniya."" A yayin da take cika shekara 25 da mutuwa, mun yi waiwaye kan rayuwarta a cikin hotuna, ta hanyar zaƙulo wasu hotunanta masu ban sha'awa. An haifi Diana Frances Spencer ranar 1 ga watan Yulin 1961 a Park House kusa da Sandringham, Norfolk, Ingila. Ita ce ƙaramar ƴar Viscount and Viscountess Althorp. Bayan mutuwar auren iyayenta a shekarar 1969, tana yawan yin tafiye-tafiye tsakanin gidajen iyayen biyu a Northamptonshire da Scotland. Diana ta yi karatun firamarenta a makarantar Riddlesworth Hall a Diss da ke Norfolk, sannan daga bisani ta koma makarantar kwana ta West Heath a kusa da Sevenoaks a Kent a 1974. Ta bar West Heath a 1977 sannan ta wuce makarantar Institut Alpin Videmanette da ke Rougemont a Switzerland, inda ta bari a shekarar 1978. Bayan kammala karatunta sai ta fara aiki a Landan, da farko a matsayin mai renon yara, da aikin girki, daga bisani kuma ta koma aiki wata kamarantar yara ta Young England Kindergarten da ke Knightsbridge a Landan. An fara yaɗa jita-jitar cewa ta zama budurwar Yariman Wales. A wannan gaɓar ne idanun duniya da na kafafen yaɗa labarai suka koma kanta. A ranar 24 ga watan Fabrairun 1981 ne aka sanar da baikon Yarima Charles da Lady Diana Spencer a Fadar Buckingham. A wancan lokacin an kashe fam 30,000, (wato daidai da fam 36,000 na yanzu) da kuma tsadadden zobe mai daiman 14 a jikinsa. An yi ta zancen zoben baikon nata saboda tsadarsa kuma a yanzu Catherine, Duchess ta Cambridge ce ke amfani da shi. An yi wa auren nasu laƙabi da ""bikin da ya fi kowane a ƙarnin"", an ɗaura auren Lady Diana da Yarima Charles a Mujami'ar St Paul Cathedral ranar 29 ga watan Yulin 1981, aka kuma watsa shi kai tsaye a talabijin, inda miliyoyin mutane daga faɗin duniya suka kalla. A matsayinta na ƴar shekara 20 a lokacin, babu abin da ya rikitata sai sanda za ta faɗi jerin sunayen mijin nata. Mahaifinta Earl Spencer ne ya yi mata rakiya zuwa dandamalin da aka ɗaura auren. Rigar aurenta wacce David da Elizabeth Emanuel suka ɗinka tana da tsayin kamu 25 kuma an yi ta da wani tsadadden leshi ne. Mutum 600,000 ne suka yi dafifi a hanyar zuwa cocin daga Fadar Buckingham don kallon wucewar ango da amaryar. Ma'auratan sun yi ta ɗagawa cincirindon mutanen hannu daga saman benen fadar (kamar yadda ake iya gani a hoton nan na sama) tare da ƴan yara da suka yi mata ƴan amarya da kuma Gimbiya Elizabeth II. Diana ta daɗe tana fatan yin aure a babban gida. A cikin shekara ɗayar farko ta aurenta ne ta haifi ɗanta na fari ranar 21 ga watan Yunin 1982, Prince William, wanda shi ne na biyu a jerin wadanda za su iya gadar sarautar. Ta yi wa ƴaƴanta tarbiyya bisa irin tsarin da masarauta ta yarda da shi. A ranar 15 ga watan Satumban 1984 ne aka haifar wa William ƙani. An saka masa suna Henry, amma an fi saninsa da Yarima Harry. Ba a ɗaukarwa jikokin gidan sarautar malamai na musamman don koyar da su ba, an saka su ne a makarantun da sauran yara ke zuwa. Diana ta zama abar so a wajen ƴaƴanta maza biyu. Prince Harry ya ce Diana ta kasance ""ɗaya daga cikin iyaye marasa dattako"", kafin ya ƙara da cewa: ""Ta nuna mana soyayya, wannan kam babu haufi a ciki."" A ziyararta ta farko zuwa Amurka, gimbiyar ta yi rawa da wani ɗan fim John Travolta a Fadar White House. Diana ta ci gaba da yin fice da suna. Ta fara jan hankalin mutane da irin adonta, inda aka dinga mayar da hankali kan suturar ƙawa da take sakawa. An yi ta ganinta a al'amuran da suka shafi aiki a hukumance, kuma ayyukan jin ƙan da ta dinga yi sun jawo mata soyayyar mutane da kuma mamaye kanun labarai a faɗin duniya. Ta taka muhimmiyar rawa wajen dinga nuna muhimmancin mutanen da ke fama da cutar Aids. Jawabanta sun dinga ƙalubalantar halayyar nuna bambanci. Shan hannun da ta dinga yi da masu ɗauke da cutar Aids ya tabbatarwa da mutane cewa babu wata illa a yin hakan. Yarima da Gimbiyar Wales sun sha aiwatar da wasu al'amura tare kuma sun yi tafiye-tafiye tare. Sai dai a shekarun 1980 an fahinci irin zaman doya da manjar da suka fara yi. Wata tafiya da suka yi zuwa Indiya a 1992, an ga Diana ita kadai ta yi hoto zaune a gaban ginin Taj Mahal, ginin da ake alaƙantawa da soyayya. Hakan ya nuna cewa duk da ma'auratan suna tare, amma zaman doya da manja ake yi. A tsawon rayuwarta, Diana ta kasance tana da kyakkyawar alaƙa da Mother Teresa, wata fitacciyar malamar addinin Kirista ta ɗarikar Katolika. Tsakanin mituwarsu kwana shida ne kacal. Bayan shafe shekara shida ana zaman ƴar marina, a ƙarshe dai a ranar 28 ga watan Agustan 1996 sai Charles ya saki Diana. A watan Yunin shekarar da ta biyo bayan hakan ne ta yi gwanjon rigunanta 79 da aka tallata a shafukan farko na wasu mujallu a faɗin duniya. An sayar da kayan dala miliyan 4.5 aka kuma yi amfani da kuɗin wajen ayyukan jin ƙai. A ranar 31 ga watan Agustan 1997, bayan kammala cin abincin dare a Ritz Paris tare da Dodi Al Fayed, ɗan hamshaƙin attajirin nan Mohamed Al Fayed, sai suka bar wajen cin abincin tare a motar limozin. Masu ɗaukar hoto sun yi ta bin su a kan babura don son ɗaukar hoton gimbiyar da sabon saurayinta. Rububin bin nasu ya yi sanadin da suka yi mummunan hatsari a wani titin ƙarƙashin gada. Fiye da mutum miliyan ɗaya ne suka jeru a layi reras a hanyar zuwa wajen jana'izar zuwa Westminster Abbey. Kamar yadda ake gani a hoton da ke sama akwatin gawarta ne ake ɗauke da shi sai masu biye da gawar mijinta Yarima Charles da ƙaramin ɗantaYarima Harry mai shekara 12 a lokacin da ɗan uwanta Earl Spencer, da babban danta Yarima William da kuma Duke na Edinburgh. Shekara 25 bayan rasuwarta, har yanzu ana tunawa da ita cikin shauƙi a fadin duniya."
entertainment	Ibrahim Maishunku ya tsallake rijiya da baya a wajen ƴan fashi a hanyar Kaduna-Abuja	"Fittacen jarumin fina-finan Kannywood Ibrahim Maishunku ya ce ya tsallake rijiya da baya a hannun ƴan fashi masu satar mutane. Jarumin ya bayyana halin da ya shiga da shi da wasu abokanansa a shafinsa na Instagram inda ya bayyana cewa a makon da ya gabata sun gamu da ɓarayi a kan hanyarsu daga Abuja zuwa Kaduna. Maishunku ya ce ɓarayin sun shafe minti 30 suna ɓarin wuta inda suka kashe mutum 10 tare da yin awon gaba da mutum 15. ""Sun kuma yi awon gaba da abokina kuma ɗan uwa Abdullahi Abubakar Wali shugaban ƙungiyar matasa ta NYO,"" in ji shi. Jarumin ya ce lamarin ya faru ne misalin ƙarfe 7:16 na dare. Kafin sanar da abin da ya faru da shi, Maishunku ya jefa mabiyansa cikin shakku bayan ya wallafa hoto a Instagram da ke nuna alamun tashin hankali tare da rubuta ""Innalillahi wa'inna ilaihirraju'un."" Amma a saƙon da ya wallafa daga baya ya ce bai yi niyyar faɗin abin da ya same shi ba. ""Amma dole na fada domin neman addu'ar ƴan uwa,"" a cewarsa. Jarumin ya yi wa abokinsa addu'ar Allah ya kuɓutar da shi tare da cewa ɓarayin sun buƙaci a biya su kuɗi. Hanyar Kaduna zuwa Abuja ta shahara sosai wajen fama da matsalar tsaro na satar mutane don neman kuɗn fansa."
entertainment	Rahama Sadau na shan yabo da suka bayan shekara bakwai a Kannywood	"Masu bibiyar shafukanmu na sada zumunta da muhawara da ma wasu da ke bin diddigin rayuwar fitacciyar tauraruwar Kannywood, Rahama Sadau, sun bayyana ra'ayoyi mabambanta a daidai lokacin da take cika shekara bakwai tana harkokin fim. A ranar Alhamis ne tauraruwar, wadda aka fi sani da Priyanka saboda kaunar da take yi wa tauraruwar fina-finan India Priyanka Chopra, ta sanar da cewa ta cika shekara bakwai tana fitowa a fina-finan Hausa. A sakon da ta wallafa a shafinta na Instagram, Rahama Sadau, ta gode wa Allah bisa nasarorin da ta samu cikin shekara bakwai da ta yi tana fitowa a fina-finai. Sakon yana dauke da hoton fim dinta na farko, Gani Ga Wane, wanda ta fito a matsayin budurwar Ali Nuhu kodayake wani dattijo a fim din, Shehu Hassan Kano, ya nuna cewa yana son aurenta. Tun daga wancan fim din, Rahama ta fito a fina-finai masu dimbin yawa - na Hausa da na turanci da ake yi a Kudancin Najeriya. Baya ga haka, ta dauki nauyin shirya fina-finai a kamfaninta na Sadau Movies, musamman fitaccen fim din nan na Mati A Zazzau da kuma Rariya. Wasu daga cikin fina-finan su ne Jinin Jiki Na, Farin Dare, Wutar Gaba, Kasa Ta, Wata Tafiya, da Halacci. Kazalika wasu daga cikin fina-finan turancin da ta fito sun hada da Sons of Caliphate, Up North, If I Am President, da Zero Hour. Mutane da dama sun bayyana ra'ayoyi daban-daban a kan sakon da muka wallafa a shafukan sada zumuntar BBC Hausa a Facebook da Twitter da kuma Instagram inda muka nemi su gaya mana fim din tauraruwar da ya fi burge su. A shafin Instagram, Khaleed Ringeem da Abba Mai Shadda sun ce sun fi son fim dinta na Kanwar Dubarudu. Sai dai Bello Kadir Kad ya ce: ""Ni fim din nata bai taba burge ni ba."" A shafin Twitter, @Laddon_Gusau ya ce ya fi son fim din Mati A Zazzau. Su kuwa @ShapeeuBaddo da @Abdull_Azeezz sun ce sun fi son Matar Mutum. A shafinmu na Facebook ma an samu ra'ayoyi daban-daban kan tauraruwar. Real Journalist Mukhtar ya ce: ""Fina-finanta da dama suna burge ni kuma jarumata ce sosai; yanzu ne dai na yi baya da ita bayan shigowar Maryam Yahaya."" Isah Kayarda ya ce: ""Babu wata burgewa da ta yi, film dinta mafi yawa wulakanta tarbiyar addinin ce da al'adun mu, tunda take sana'ar film ba ruwanta da nuna mutuncin addininta, ballantana al'adar ta."" Sai dai ita kanta tauraruwar ta ce tana son dukkan fina-finanta. A nasa bangaren, Barrister M. Runka addu'a ya yi mata yana mai cewa: ""Ni a gaskiya na kasance daya daga cikin masoya Rahama Sadau sannan kuma a kodayaushe ina sa ta cikin addu'ata kamar yadda nake yi wa sauran 'yan uwana. Fatana a koyaushe Allah ya ba ta miji na gari ta yi aure kamar kowace mace."""
entertainment	Kannywood a 2019: Ko ta ina ba dadi	"Daga Ibrahim Sheme da Isah Bawa Doro da Abba Muhammad Kusan a kowace shekara sai harkar shirya fina-finan Hausa, wadda aka fi sani da Kannywood, ta rikida kamar hawainiya. Wani lokacin kuma ta rika juyawa kamar kosai a tanda; yanzu za a ga ta yi fari, a lokaci guda kuma sai a ga ta koma ja jawur. Kannywood dai babbar harka ce a arewacin Najeriya, inda mutane daban-daban suke kasa hajarsu domin sayarwa, ta hanyar baje kolin basirarsu. MATAKAN CIGABA A cikin shekarar 2019, an samu abubuwa da yawa na ci gaba da kuma ci baya, wanda wasu an san su wasu kuma ba kowa ne ya san su ba. Daya daga cikin cigaban da aka samu shi ne kirkirar sabuwar manhajar sayar da finafinan Hausa a intanet mai suna 'Northflix', wadda aka samar domin kasuwancin finafinan Hausa. Manhajar nan ta finafinan Amurka mai suna 'Netflix' ce ta bayar da tunanin kirkirar ta. Manufar manhajar 'Northflix' ita ce ta taimaka wa masu shawa'ar kallon finafinan Hausa da ke zaune a kasashen ketare da ma na Najeriya, wadanda idan fim ya fita kasuwa sukan dade kafin su same shi, su samu saukin samun finafinan a ko'ina mutum yake a fadin duniya ta hanyar intanet. Sai dai ga dukkan alamu ita ma manhajar ba ta samu irin karbuwar da aka so ba, domin har yanzu ba kowa ya san ta ba, sannan ba ko wane mai shirya fim ba ne ya ke bayar da sabbabin finafinansa a dora a kanta ba. Bugu da kari, su kansu masu ita sun yi karancin talla tare da wayar da kan mutane a kan yadda ya kamata a yi amfani da manhajar. Cigaba na biyu da aka samu shi ne bayyanar gagarumin gyaran da aka samu wajen kokarin tantance duk wani dan fim ko 'yar fim da ake nuna fuskokinsu a cikin fim saboda a san asalin kowa domin samar masu da tarbiyya. Tuni Hukumar Tace Finafinai ta Jihar Kano ta fara aikin tantancewar. A da, Kannywood ta zama tamkar kasuwar daji wadda kowa zai iya shiga ba tare da an tantance sahihancin halayyarsa ko inda ya fito ba. Ko da yake ita ma tantancewar ta bar baya da kura, inda wasu sun je an tantance su, wasu kuwa sun bayyana cewa babu wanda ya isa ya tantance su in dai ba aiki zai ba su ba. Wasu na cewa wannan aikin ba hurumin hukumar ba ne. Akwai ma masu ganin cewa saboda 'yan Kannywood wadanda suka yi jam'iyyar PDP ya sa aka kirkiri aikin tantacewar don a samu damar taka duk wanda ya karya doka. Sai dai hukumar ta yi ikirarin sanya kafar wando daya da duk wani dan fim tun daga kan masu rubuta labarin fim har zuwa masu tace shi, in dai har ba su je sun yi rijista ba. A gefe daya kuma akwai wadanda ke ganin kawai salo ne na neman kudi hukumar ta fito da shi, saboda yanzu an daina yawan finafinai barkatai wanda su ne hukumar ta dogara da su wurin samun kudin shiga, shi ne su ka bullo da yin rijista. Ci gaba na uku da aka samu shi ne yadda ake ta fafutikar neman ilimin harkar, tare da mayar da harkar zuwa yanar gizo, wato ""online"". A yanzu haka kusan kashi 80 cikin dari na 'yan Kannywood za ka same su da shafin YouTube inda su ke dora mabambantan shirye-shiryen da suka yi na baya da kuma sababbin da suka yi. Bugu da kari, wasu daga cikinsu sun zage damtse wurin fafutikar neman ilimin harkar ta hanyar halartar makarantun Najeriya da kuma na kasashen waje, gami da taron bita da kuma ara wa juna sani irin wanda ake gayyatar takwarorin su na kudancin Nijeriya. Ci gaba na hudu da aka samu shi ne kokarin yin wani kasuwancin na daban da 'yan Kannywood su ka zage damtse a wannan shekarar. Sanin kowa ne cewa yawancin jarumai sun dogara da fim din Hausa kadai ne, ba su da wani kasuwancin na daban. Amma a shekarar 2019 jarumai da dama sun bude shaguna: misali, Ali Nuhu da Adam A. Zango kowanne ya bude shagon sayar da kayan sawa na zamani; Sani Danja da Yakubu Muhammad sun bude gidan daukar hoto; Maryam Isah Abubakar (Ceeter) da Maryam Yahya da Samira Saje kowacce ta bude shagon gyaran gashi da sayar da jakunkuna da takalma da sauran kayan mata; Muhibbat Abdulsalam na sayar da man shafawa da magungunan gyaran fata, a yayin da kwanan nan Rahama Sadau ta bude katafaren gidan sayar da abinci da sashen yin kwalliya. Wasu manyan matsaloli da Kannywood ta fuskanta a cikin 2019, wadanda kuma aka yi ittifakin za ta ci gaba da fuskanta a shekara mai kamawa, sun sa ana ganin kamar ci gaban mai ginar rijiya aka samu a wannan shekarar da ke shudewa. Da yawa ana ganin cewa 2019 ita ce shekara mafi koma-baya da 'yan Kannywood suka tsinci kansu a ciki, sakamakon durkushewar da kasuwancin finafinai ya riska.Babbar matsalar da masu shirya finafinan Hausa su ke fuskanta ita ce ta durkushewar kasuwanci, sakamakon dogaro da suka yi da kasuwar CD ta Ƙofar Wambai a garin Kano, wadda ita ce babbar kasuwar hada-hadar finafinan. Mujallar Fim, wadda ita ce kan gaba wajen bada labaran industirin finafinan, ta dade ta na jan hankalin masu shirya finafinai da su lura da cewa kasuwar CD ta Ƙofar Wambai ta na kokarin mutuwa, amma sai wasu daga cikin 'yan fim din su ka dauki abin kamar al'mara. Sai a yanzu suka fahimci hasashen da aka yi ya tabbata. In ban a Kannywood, duk duniya babu inda ake sakin finafinai barkatai. An yi lokacin da sai a saki sama da guda 40 cikin mako biyu. Haka kuma idan ka kalle su za ka ga duk kusan labarai iri daya ne, kuma jaruman iri daya ne. Idan Ali Nuhu da Jamila Nagudu ne a cikin fim din wane, to shi ma wancan in ya tashi shirya fim su zai saka saboda wai su ake tashe. Da haka aka gundiri 'yan kallo, su ka rika ja baya da sayen finafinan. Wannan ya na ɗaya daga cikin dalilan da su ka sa kasuwar ta mutu. Jigon finafinan ma ya zo ya rika yin kama da juna. A Kannywood ne idan furodusa daya ya yi fim a kan kishi ya samu karbuwa, to sai a samu akalla mutum goma da za su yi makamancin sa; sun kasa bude kwakwalwarsu ta yadda za su tabo abin da ya shafi Malam Bahaushe. Kullum dai labarin soyayya ko aure ne, sai lafta rawa da waka a ciki! Ta haka aka rika bai wa jaruman lakabi, a ce wance ta fi dacewa da jigon mugunta, wane ya fi iya fim na soyayya, wance kuma gwanar kisisina ce, wane kuma gwanin rawa ne. Hakan ya sa da an ga fostar fim da hotunan wane da wane, to an san inda labarin ya dosa. Amma duk da haka, za ku ga finafinai masu dogon zango (wato 'series') irin su 'Dadin Kowa', 'Kwana Casa'in' da kuma 'Gidan Badamasi' da ake nunawa a talbijin sun samu karbuwa a wurin mutane saboda bambance-bambance da ke tsakanin su da irin finafinan da aka saba kaiwa a kasuwar CD ta Ƙofar Wambai. Sai dai wasu na ganin wannan yanayin na tabarbarewar kasuwancin fim da masu harkar suka tsinci kansu a ciki lokaci ne ya zo da masana'antar za ta yi tankade da rairaya inda za ta wankacalar da wasu jaruman da daraktoci har ma da furodusoshi da duk wanda ya ki tafiya daidai da zamani. Tun a yanzu ma ta fara wankacalar da wasu furodusoshin idan aka yi la'akari da cewa an rage yawan fita aikin fim. A yanzu in ban da irin su  Abubakar Bashir Abdulkareem, wanda aka fi sani da Maishadda, da irin su Naziru Ɗanhajiya, ba kowa ne ke iya  fita lokeshin ba. Tuni dai gwiwoyin wasu daga cikin masu harkar fim suka yi sanyi, kuma sun shiga tsaka mai wuya. Saboda idan sun yi fim din ma babu yadda za su yi da shi. A ka'ida, duk bayan sati biyu ya kamata a saki finafinai 12, amma yanzu sai a kai wata biyu ba a saki fim 10 ba. Akwai ma makwannin da su ka zo su ka wuce ko fim daya ba a saki ba. Hakan kuma ya kan shafi 'yan wasan, wadanda da yawan su fatara ta addabe su. Wasu sun fara neman wasu hanyoyin na neman abinci. Babban misali shi ne Adam A. Zango, wanda kwanan nan ya bayyana cewa shi fa ya koma Legas da zama don ya rika halartar bukukuwan 'yan Arewa mazauna kudu, ya na samun kuɗi. Akwai kuma masu ganin zamani ne kawai ya durkusar da kasuwar CD, saboda a yanzu za ka iya shiga gida goma ba ka samu uku masu na'urar CD ba; kowa tauraron dan'adam yake amfani da shi. A wani kwakkwaran bincike da muka yi, mun gano cewa a yanzu haka ba a iya buga kwafin CD sama da dubu biyar a fitar da shi kasuwa. Ko an buga su din ma sai an maido maka ragowa da yawa. Hakan ya sa furodusoshi da yawa sun kasa ba 'yan kasuwa finafinansu. Akwai ma wani da ya tabbatar mana da cewa yanzu duk kyan fim a Kasuwar Ƙofar Wambai bai wuce a saye shi N100,000 ba, ko nawa ka kashe wurin buga shi. Fitattun jarumai irin su Ali Nuhu, Adam A. Zango, Sadiq Sani Sadiq, Sani Danja da sauran su kowannen su ya na da sabon fim a kasa, amma sun kasa fitar da shi kasuwa saboda tsoron asarar da za su yi, da tunanin makudan kudaden da suka narkar wurin shirya finafinan. Ali Nuhu yana da 'Kar Ki Manta Da Ni', Adam A. Zango yana da finafinai irin su 'Gwaska Return', 'Gudun Mutuwa', 'Haseena' da 'Ramakon Gayya'; Sani Danja na da 'Akeelah', Sadiq Sani Sadiq da Rahama Sadau suna da 'Mati A Zazzau'. Duk wanda ka tunkara a Kannywood zai ce maka yana da fim a kasa, amma tsoron yadda kasuwar ta koma ya hana shi fitarwa. Kuma a wani bangaren na sayar da fim, samuwar gidajen talbijin irin su Arewa24 da Farin Wata da African Magic Hausa ta haifar da koma-baya ba kadan ba. Domin a shekarun baya gidajen talbijin da ke sayen fim sukan saya da tsada. Amma saboda son zuciyar wasu daga cikin 'yan Kannywood su ka lalata harkar, inda suka rinka bi su na karbar finafinan mutane su na sayarwa da tsada sai kuma su ba masu finafinan kudi kadan. Su kuma gidajen talbijin din da suka gane, sai suka daina sayen finafinan da daraja. Wannan ya kara taba harkar fim ta kowane bangare. Su ma 'yan kallo, sai su ka gwammace su kalli finafinan da wadannan tashoshin ke haskawa, maimakon su je kasuwa su sawo fayafayen CD su kawo gida. Yanzu ba kowa ba ne ke saya wa iyalinsa fim, sai ya ce kawai su kalla a talbijin. A bangaren gidajen sinima kuwa, bayan hankalin 'yan Kannywood ya dawo jikinsu, suka fahimci cewa kasuwar CD ta mutu, sai su ka rinka yin kwambar kai finafinansu a gidan kallo na Film House Cinema da ke cikin cibiyar hada-hada ta Ado Bayero Mall, a Kano. Shekara biyu da suka gabata lokacin mutane na dokin abin, an samu finafinai wadanda aka yi tururuwar kallo irin su 'Kalan Dangi', 'Mariya', 'Mansoor', 'Rariya', da 'Gwaska Return'. A lokacin, akan dauki tsawon lokaci kafin a haska fim, wanda hakan ya sa duk lokacin da aka tashi nuna fim sai mutane sun yi dandazo wurin kallon shi. Amma a shekarar 2019, mun ga abin ya canza zani, domin kuwa an samu karancin masu kallo; kusan duk sati sai an kai sabon fim, amma a satin idan mutum ya lissafa bai samun mutum 500 da suka shiga. Sai furodusa ya yi sa'ar gaske kafin ya samu kudin da suka kai N200,000. Idan kuma aka gama kallon shi a can sai dai ka zuba masa ido domin babu wurin kai shi, ko da yake an samu wadanda su ka haska finafinan su a lokacin bikin Babbar Sallah a Kaduna da Katsina, amma su din ma babu wanda ya samu sama da naira dubu dari. KALLO YA KOMA SAMAA yanzu dai haka kasuwancin finafinan Hausa ya yi mutuwar kasko, kuma ba a san lokacin gyara shi ba. Kusan a ce harkar ta mutu murus, kuma har yanzu an kasa gano hanya mai bullewa. A shekarar 2020, ana sa ran a ga abin da shugabannin Kannywood za su yi domin ceto sana'ar. Jama'a sun zuba ido su ga abin da Ƙungiyar Masu Shirya Finafinan Hausa ta Nijeriya, wato MOPPAN, za ta yi. Kwanan baya dai aka zabi sababbin shugabannin kungiyar, da Dakta Ahmed Sarari a matsayin shugaba. Sarari ya ci zabe ne bisa alkawarin zai gyara kasuwancin finafinai. To yanzu kallo ya koma kansa, ana jiran a ga da wacce ya zo. Wasu na cewa Allah ya sa dai duk kanwar ba ja ba ce!"
entertainment	'Ina fata mala'iku su raka mahaifiyata da bege zuwa makwancinta'	"A﻿ jawabinsa na alhini da ta'aziyyar rashin mahaifiyarsa, sabon Sarkin Birtaniya Charles na uku ya yi addu'a cikin nuna kauna. Sarkin ya ce: ""Muna fata sahun mala'iku su raka ki da bege zuwa makwancinki."" Y﻿a kara da gode wa mahaifiyar tasa bisa dawainiya da jagorancin da ya ce ta yi wa ahalinta, yana mai cewa ""lokaci ya yi da za ki je ki hadu da babana, abin kaunata."""
entertainment	Daga baƙonmu na mako: Labarina Series; Ma'anar mai hakuri yakan dafa dutse ya sha romonsa	Wannan maƙala ce ta musamman daga baƙonmu na mako: Hashim Abdallah Mallam-madori yana koyar da Turanci da Adabi a Binyaminu Usman Polytechnic Hadejia, da ke jihar Jigawa a Najeriya. Dukkan abubuwan da ke cikinta ra'ayinsa ne ba na BBC ba. Kallo ya koma sama, wato shaho ya suri giwa sama kamar yadda yake zarar dan tsako. Lallai Bahaushe ya yi hikima da fadin haka, domin dan tsako kadai shaho zai iya sura. Kusan wata guda ke nan, tashar talabijin ta Arewa24 ta fara nuna wani shirin fim mai suna 'Labarina' wanda rubutu ne na wani labari wanda fitaccen marubuci Ibrahim Birniwa ya kago. Hankali ya karkata ne saboda Arewa24 sun saba nuna sababbin shirye-shirye da suke fito da sababbin jarumai, sai shahara da kwarewa da kayan aikin zamaninsu da kuma iya karkatar da hankalin matasa, maza da 'yan matan cikinsu. Abu na biyu wajen karkatar matasan ko a tsakankanin marubuta ita ce, shaharar marubucin wajen rubutun labari mai rike mai kallo wajen kawo rikita-rikitar da ke sakawa mai kallo son ganin ya za a karke ko ya za a warware a ko yaushe. Abin da ya ja hankalina a kan yin wannan rubutun shi ne, tun a kashi na farko wasu masharhanta suka nuna karewar labarin - wanda maudu'insa shi ne juriya da hakuri - da watakila kashi daya kawai aka nuna daga kashi 12 ko 13 ko wajejen hakan da shi ne zango daya (season one) a fim mai dogon zango (series film). Sun fadi hakan ne domin wani abin takaicin da ya yi barazanar faruwa a kan babbar tauraruwar shirin. Sai dai shirin na biyu ya nuna lallai labarin ya tafi da masu wannan hasashen, domin hakan ba ta faru ba. Da ma ai sani ko camkar abin da zai faru ka iya zama nakasu ga marubuci, domin kunshiyar labarin da sako ko manufa ko sarrafa jigonsa na hannunsa kacokam, kuma rashin sanin me zai faru da jiran abin da zai faru din shi ne ke jan mai kallo ya ci gaba da yin kallon. Mene ne jigon labarin? Haƙiƙa ni ma ba na ganin don an yi amfani da talauci, kamar yadda yake a fim din, an tilasta wa babbar tauraruwa, an yi ma ta abu mai kama da fyade, shikenan labarin ya kare ba. Watakila, an yi hasashen lalacewar labarin ne don tausayi ko burin abin da mai kallo yake so ya kasance a kan tauraruwar. Sai dai mai kallon ya manta shi ne yake son kasancewar abin, ba marubucin ba ne. Abin lura ne, tunda an san kashi na 1 (episode 1) kawai aka nuna a lokacin da aka yi hasashen, saura wajen goma-sha, amma duk da haka aka bigi kirji aka iya cewa, idan wancan abu ya faru labari ya kare. Watakila a ganin masu ra'ayin labarin ya kare a 'episode one' kadai suna nufin babu wani abin jan hankali, ko kuma ba za a iya ci gaba da jan zaren labarin ba ne ya gamsar, ko kuma suna nufin duk wani darasi ya kare. Cewa labarin ya kare da afkuwar wancan cin zarafi ga tauraruwa, wannan ra'ayi ne kawai, domin watakila sannan labarin zai fara kamar dai yadda wata marubuciya, Hajiya Bilkisu Babandede ta fada. Lallai, a ganina ni din ma, watakila sannan ne za a tsokano tsuliyar dodon labarin. Wato, idan zan ba da misali, sai in ce sannan 'fansa' za ta iya zama wani jigo a labarin idan marubucin haka ya kunso tun farko.  Watakila ma wacce iftila'in cin zarafin ya fadawa ta haifi dan da zai zo ya kashe ubansa. Bisa la'akari da sunan labarin, abu ne mai yiwuwa wacce aka ci zarafin ta mutu (in Marubucin ya so) sai a wayi gari, ashe labari ake ba wa mai kallo, sai a ga wanda ya yi fyaden shi ne shugaban kasa ko gwamna. Kofofin marubuci na linkaya da kurda-kurda dai yawa ne da su, kuma suna kunshe a kirjinsa, ba a iya rufe su ko hasashen abin da zai faru. Domin idan har aka gane abin da zai faru, ba a bayar da tunanin mai kallo ba, to kallonsa ma ba zai yi dadi balle armashi ba. Ko in ce ba zai ma yi amfani ba, kuma hakan rashin kwarewar dabaru ne, wadanda suna daga cikin matsaloli a nakasun marubutan Hausa da na sha ji ana fada. Kamar dai an fi so marubuci kar ya bar kofar gano me zai faru. Ko a 'Labarina' din na Arewa24, iya gano abin da zai faru din ne ya sa aka ce labarin ya kare idan wancan abin takaici ya faru, amma sai aka waske, wanda ko ba a waske din ba, wadancan abubuwa da na zayyano wadanda akwai ire-irensu ba iyaka a kirazan marubuta, na iya faruwa, labarin ya zama sabo ko a samu fahimtar yanzu ma za a fara. Masana kuma masu sharhi ko kawo sukar nakasu ko duba ga kyawun labari ko kiyaye da cewar sakon makagin labari ya isa ko akasin haka, sun hadu a kan labari ba ya samuwa sai dole da wani sabani 'irony' wanda za a iya kiransa da rikita-rikita ko rudani 'conflict', ko da a labarin ban dariya ne kuwa. Sannan labari yana yin dadi 'exciting', ya yi fice, ya yi tasiri har a kira shi da 'classical' idan ya iya sa mai kallo 'viewer' ko mai karatu 'reader' ko mai sauraro 'listener' a cikin zakuwa/damuwa da aka fi sani da 'suspense', musamman a yanayin ban tausayi ko takaici ko damuwa ko da-na-sani, 'tragedy'. Irin wannan, ta yiwu ya janyo tausayi musamman saboda rashin sani ko fargaba na al'amarin da zai faru a gaba, ko kuma yayin tunkarowar hatsari ko al'amari mai daure kai, musamman idan mai kallon ya kwallafa kaunarsa ga tauraro. Kuma ga shi da gangan marubucin labarin ya cusa so da tausayin tauraron. Sai dai, wani shahararren malamina na jami'a, Farfesa Ibrahim Bello-Kano (IBK), wanda ya yi tsiri a iya nakadin Adabi da falsafar magana da sharhi ko binciko nakasu, ya ce wani Bajamushe marubucin labarin ban takaici mai suna, Franz Kafka, ba ya so ma ake tausayawa irin wannan tauraro duk irin halin da ya shiga a wani labari, The Trial. A irin wannan zubi, mai kallon yakan samu kansa yana son cimma buri ko kubuta ko yin galabar tauraron a kan makiyansa, wato 'antagonist(s)' ko duk wani cikas. Hakan na iya kasancewa a tafiyar tauraron uwa-duniya 'adventure', musamman don wani buri ko alwashi 'mission'. Mai kallon ko sauraro ko mai karatu yakan zama kuma ya rika ji kamar shi ne al'amarin ke faruwa da shi. Mun sha ganin mai sauraro yana ba wa tauraro shawara duk da ya san ba ji yake ba. Na taba ganin dan kallo a silima ya duka kasa don gocewa harsashin bam da aka harbo lokacin da ya nufo fuskar talabijin ya ga kamar zai fito. Na sha ganin mai karatu yana kukan tausaya wa tauraron labarin da ke gabansa. Kuma watakila kun sha gani. Abin da mutane suka yi ta tsinkaye a wannan shiri shi ne an yawaita fitattun jarumai a shirin ko kuma an ba su manyan wurare. Yana daga ra'ayin wasu masharhantan fina-finai cewa, saka sabon tauraro ya fi ratsa mai kallo domin in bai san tararon ba ya fi yi wa labarin kallo a sabon labari, domin in da ya san shi, zai ke masa kallon sani da kwatancen dab'iunsa da na fim dinsa na baya. Ga sabon tauraro kuma, duk abin da ya bayyana zai ke ganin gaske ne. In aka ce ka gama ganin tauraro da sunaye ba adadi, da iyaye daban-daban fiye da ashirin a fina-finai kusan dari ko fi, watakila ya mutu sau 3 mafi karanci. Komai nasa dai ka hakkake ba gaske ba ne, shiri ne bayan an san koyaushe so ake ake koyaushe ake kaddarawa al'amarin wata kirkirar Adabi zahiri ne. Wanda hakan ne yake sa dan kallo ko mai karatu ko sauraro yake sha'afa da al'amarin shiri ne ya zubar da hawayensa. Abu na gaba game da sanya sababbin jarumai, wanda shi ma muhimmi ne, shi ne fito da su, su nuna irin tasu baiwa da kwarewar. Domin ba wani abu da ya fice shahara ko yin fice ko kawarewa da ke sa ake ci gaba da sa tsofaffin jarumai ana maimaitawa. Ai kuwa sai an ba wa sabon jarumin dama ya taka rawa har za a ga kwarewar tasa. Shi ma fitaccen da guda daya ya fara, ko in ce dama aka fara ba shi ya gwada. Dadi da kari, zan iya cewa dadin sabo shi ne, yakan dage ya ba da iya iyawarsa saboda yana son fitowa. Ga shi ba ya tsada, balle yanga ko saka sharadi. Ta kai ta kawo, shaharar wasu tana sa suna iko kuma masu shirin, tun daga darakta zuwa kan furodusa suna dari-dari da juya su yadda suke so, hakan kuwa, ba karamin nakasu zai kawo wa shirin ba. A sababbin kuwa, akwai wanda zai yi a kyauta, yana rawar jiki don kawai sunansa ya fito. Mutane da yawa, musamman matasa suna da baiwarwaki da Ubangiji ya huwace musu, sai dai rashin samun dama. In suka samu damar za a gano da magani a gonar yaro.
entertainment	Nasarorin da shirin Izzar So ya kawo min - Lawan Ahmad	Ku latsa hoton da ke sama don kallon bidiyon: A cikin wannan bidiyon, furodusan shirin Izzar So mai dogon zango da ake nunawa a Youtube ya ce ya samun dumbin nasarorin sakamakon shirin. Lawan Ahmad ya ce ba shi ba ma hatta da 'yan downloading da taurarin shirin kowa ya samu alkhairi.
health	Mataimakiyar shugaban kasar Iran ta kamu da Coronavirus	Mataimakiyar shugaban kasar Iran na daga cikin manyan jami'an gwamnatin kasar da suka kamu da cutar coronavirus a baya-bayan nan. Rahotanni daga Iran na cewa coronavirus din mataimakiyar shugaban kasar ta yi tsanani amma ba a kai ta asibiti ba. Gwamnatin Iran ta sanar da mutuwar mutum 26 ta dalilin coronavirus da ta kama mutum 245 a kasar. Manyan jami'an gwamnatin kasar sun kamu da cutar, ciki har da mataimakiyar shugaban kasar da mataimakin Ministan Lafiya Iraj Harirchi. 'Yan majalisar dokokin kasar guda biyu na daga cikin wadanda da suka kamu da cutar. Daya daga cikin 'yan majalisar ya fito ne daga birnin Qom. ''Yaduwar cutar coronavirus a Iran na iya fin yadda ake zato,'' in ji Michael Ryan na Hukumar Lafiya ta Duniya. Ya ce duk da cewa kasar na da ''ingantaccen bangaren lafiya,'' mutuwar kashi 10% na masu cutar a kasar na nufin gwajin da ake yi ba ya gano masu cutar idan ba ta yi tsanani ba. Ma'aikatar Lafiyar Iran ta bukaci 'yan kasar da su guji yin tafiye-tafiye a kasar sai in yin hakan ya zama dole. Makwabtan kasar sun rufe iyakokinsu da ita, yayin da aka samu bullar cutar a Hadaddiyar Daular Larabawa, da Kuwaita da  Bahrain da  Lebanon da Afghanistan da Pakistan, da Estonia, yawancinsu bayan dawowarsu daga Iran.
health	Ranar ma'aikatan jinya ta duniya: ‘Na yi aiki lokacin cutar HIV, Ebola da Korona’	"""Har yanzu ina raye, ina kuma ci gaba da aiki. Ina farin ciki da hakan, ganin na samu damar yin aiki da ceton rayukan al'umma,"" in ji malamar jinya Sylvia Jabbie, cikin wani yanayi na ba yabo ba fallasa. ""Ina daga cikin jami'an lafiya sahun farko a kula da masu cuta mai karya garkuwar jiki, da annobar Ebola da Korona. Yawancin mutane na yaba wa aikina,""in ji  Haurace Nyandemoh. Wadannan mutane biyun, na daga cikin wata karamar kungiyar ma'aikatan jinya a kasar Saliyo da ke yammacin Afirka, wadanda suka kula da majinyatan da ake fama da cutar HIV mai karya garkuwar jiki, da lokacin barkewar cutar Ebola da annobar Korona da ta shafi daukacin duniya. A ranar ma'aikatan jinya ta duniya, matan biyu Sylvia da Haurace sun shaida wa BBC tashin hankali da mawuyacin halin da suka shiga a matsayin su na jami'an lafiya da ke sahun gaba a yaki da cutukan. Sylvia Jabbie ta na aiki ne a Lunsar da ke arewa maso yammacin kasar Saliyo - a yanzu ta fi aiki a dakin karbar haihuwa, tana kuma kula da matan da suke haihuwa musamman ta hanyar tiyata. Idan ta yi waiwaye a shekarar 2002, lokacin tana aiki a babban asibiti da ke birnin Freetown, an bukaci ta kula da wata matashiya mai shekara 22 da ke fama da cuta mai karya garkuwar jiki wato Aids. Aiki ne mai matukar wuya: a wancan lokacin ana matukar kyamar masu cutar Aids. ""Mutane na kallo na a shekeke. Yawanci sun gargade ni na kiyaye kada na dauki cutar. Jikina ya mutu murus, wasu lokutan na kan yi tunanin ko dai ina da cutar da kai na a wannan aikin."" Duk da wannan damuwar, ta ci gaba da aikinta. Sylvia na aikin kula da mutane a gida, yi mata wanka, sauya mata tufafi, da sharce gashi, da taya ta hira. ""Wata rana, maras lafiyar ta tambaye ni ko za ta warke."" Lamari ne mai karya zuciya. Sylvia ta shaida wa mara lafiyar, garkuwar jikinta ta gaza, wasu sassan jikinta kamar hanta za su dakatar da aiki a kowanne lokaci. Abin da Sylvia ta iya mata alkawari shi ne za ta taimaka mata samun sassaucin radadin ciwo. ""Mun dauki mintina shiru. Sai maras lafiyar ta ce min, 'Na san mutuwa zan yi, gara mutuwa da irin halin da na ke ciki.'"" ""Sai ta sanya min albarka, tare da yi min addu'a."" A wannan lokacin babu isassun magungunan da za a bai wa masu cutar Aids a Saliyo, don haka Sylvia, ta dogara da dan abin da suke samu na tallafi daga asibiti. Ta shafe kwanaki 51 ta na jinyar matar. ""Ta mutu lokacin da ta sarkafe hannunta cikin nawa. Ban yi kuka ba lokacin da ta rasu.  Duk da cewa ina tsammanin hakan,"" kamar yadda Sylvia ta tuna. Cuta mai karya garkuwar jiki ta yi ajalin mutum miliyan 36 tun barkewarta a duniya a shekarun 1980, kamar yadda Hukumar Lafiyar ta Duniya ta duniya ta bayyana. Ashekarar 2020, kusan mutum 680,000 cutuka masu alaka da AIDS suka yi ajali a fadin duniya. Saliyo na da mutum 3200 a cikin mamatan. An bai wa Haurace Nyandemoh aikin kula da kwantar wa masu cutar HiV hankali a shekarar 2017. ""Yawancin matan matasa ne 'yan shekara 20. Ana ba su magungunan da suka shafi karfafa garkuwar jiki,'' kamar yadda ya shaida wa BBC. Daya daga cikinsu ma ta rasu shekara daya baya. Ana ba su maganin kashe kaifin ciwon,"" ya fada a hirarsa da BBC. Dukkan marasa lafiyar da yake kula da su, suna samun sauki. Hasali ma ya ce mutum guda kadai ya mutu, kimamin shekara guda kenan. Godiya ga ci gaban da aka samu na magungunan cutar, da kwararrun jami'an lafiya, da kirkirar shirin lafiya da shigar kungiyoyi masu zaman kansu wajen ba da tallafin magunguna a kasashe matalauta, har da kokarin gwamnatoci na kula da masu cutar ta HIV. ""A yanzu ana samun masu cutar HIV da ke gudanar da rayuwarsu cikin walwala. Suna da aikin yi, wasu ma aikin gwamnati da sauran su, ko a fuska ba za ka taba cewa suna fama da wata cuta ba bare kuma HIV,"" in ji Haurace. Daga Sylvia har Haurace na da mummunan abin da ya faru da su lokacin barkewar cutar Ebola. An fara gano cutar Ebola ne a shekarar 1976, bayan wannan lokacin sai ta sake bayyana. Barkewa ta baya-bayan nan a kasar Saliyo ne a shekarar 2014, kimanin shekara biyu bayan barnar da cutar amai da gudawa ta yi, da ta hadassa mutuwar kusan mutane 400 a kasar. ""Alamomin cutar kwalara sun hada da amai da gudawa. Su ma masu cutar Ebola na da alamomi kamar kwalara lamarin da ke ta matukar sarkakiya,"" in ji Haurace. Mace-macen da annobar Ebola ta haddasa, ta haddasa tsoro da fargaba a zukatan mutane. Sai kuma kullaliyar da aka kulla wa jami'an lafiya da cewa su ne suka yada cutar. ""Yadda jama'a suka dauki lamarin na daga cikin abin da ya kara dagula lamura. Wasu kauyawa kan kai wa motocin jami'an lafiya wadanda aka turo su dauki marasa lafiya,"" in ji Sylvia. Cikin daya daga hari mafi muni da aka kai wa jami'an lafiya, an kashe takwas daga cikin tawagar jami'an lafiya da suka je kauyuka domin wayar da kai kan cutar ta Ebola, kauyawan suka far musu da sara da suka da adduna a makwafciyar Saliyo wato Guinea a watan Satumbar 2014. An kai matakin da sai an hada da jami'an 'yan sanda domin ba su kariya kafin su binne gawa, haka kuma hatta asibitocin da ake killace masu cutar. A birin Freetown, baya ga kamarantar da horas da 'yan sanda da aka maida wurin killace masu cutar Ebola, an kuma sake ware wasu asibitocin.  Haurace Nyandemoh ya kadu matuka kan abin da ya gani a can. ""Mutane da dama na ta mutuwa. Wata ranar Lahadi marasa lafiya 48 ne suka mutu a cibiyar. Lamarin mai tada hankali ne."" Shida daga cikin abokan aikin Haurace sun mutu sanadiyar Ebola. Wasu malaman jinya sun tsere saboda tsoro sun gwammace su ajiye aikin, amma duk da hakan Haurace bai karaya ba, ya ci gaba da aiki. ''Akwai kaduwa matuka. Babu wanda ke son kula da marasa lafiyar. Ina sanya safar kariya ta hannu guda shida, kafin shiga inda masu cutar ebola suke. A gida kuwa, killace kai na nake yi, ba na taba yadda mu hadu da matata ko da na."" Haurace ya shiga matsananciyar damuwa da tsoro, lokacin da dan shi ya fara rashin lafiya. ""A firgice nake, na gagara daukar shi zuwa asibiti domin a yi masa gwaji."" Ashe ba Ebola ba ce, kwanaki kadan yaron ya samu lafiya. Da gangan Sylvia ta daina zuwa wajen aiki. Amma rokon da abokan aikinta ke yi ya sanya dole ta koma bakin aiki. ""Na sanya rigar kariya, aka kuma fesa min maganin kashe kwayoyin cuta."" Sinadarin Chlorine da aka fesa wa kayan jikinta na kariyar, ya sanya ta shiga mawuyacin hali, cikin jikinta tana jin wani matsanancin zafi saboda rashin sabo da rigar kariyar. ""An shaida mana kada mu je kusa da marasa lafiyar. Yawancinsu na cikin mawuyacin hali. Sun fita daga hayyacinsu, sannan dakyar suke iya magana."" A kowacce rana, akalla mutum biyar zuwa 10 na mutuwa a dakin da take kula da su. Ebola ta kashe jami'an lafiya 12 ciki har da likita daya da malaman jinya takwas a asibitin da take aiki. ""A ɗarare na ke, kullum ina fadawa kai na, ya kamata na jajirce a aikin nan saboda nan ce makarfafata."" Babu maganin cutar Ebola, amma likitoci na amfani da magungunan cutar malaria da masu dauke da sinadarin zinc domin karfafa garkuwar jikinsu. ""Ba kamar yadda aka saba ba. Da safe na tunkari marasa lafiya dauke da murmushi a fuskata, tare da tambayar karfin jikinsu. A kan hanyar komawa gida, ina yawan tunawa da mara lafiyar da ya mutu a lokacin da nake bakin aiki."" Idan lafiyar wasu ta inganta, suka fara magana, Sylvia ta kan ba su wayar tarho. ""Su dinga hira da 'yan uwansu, wannan na sanya su suna samun sauki cikin sauri,"" in ji ta. Cibiyar dakile cutuka masu yaduwa ta Amurka, ta ce cutar Ebola ta kama mutum 28,616 da hallaka mutum 11,310 a kasashen Guinea, Laberiya, da Saliyo tsakanin shekarar 2014 zuwa 2016. An kuma sake samun wasu 36 da suka kamu da 15 da suka mutu a wasu kasashe uku. Ana tsaka da jin dadi sai kuma aka fara yada jita-jitar bullowar wata sabuwar cutar. Haurace  ta tuna lokacin da mambobinsu ke cewa a lokacin da aka samu batun barkewar annoba, ""sabuwar cutar ba za ta yi wa bakaken fata 'yan Afirka."" Ranar 30 ga watan Maris 2020, cutar Korona ta isa kasar Saliyo, dalilin wani matafiyi. Cibiyoyin da aka kafa na yaki da cutar Ebola, kamar wuraren killace marasa lafiya sun yi amfani lokacin da cutar Korona ta bulla a kasar Saliyo. Wani abin birgewa shi ne, Korona ba ta yi wa Saliyo mugun duka ba. Kamar yadda hukumar lafiya ta duniya WHO ta bayyana mutum 125 ne korona ta kashe a kasar. ""Mutane sun fahimci hadarin da suke ciki da fahimtar halin da duniya ke ciki, suna bai wa jami'an lafiya hadin kai saboda karonsu da Ebola bai yi dadi ba. Don haka bin dokoki lokacin korona bai zo da wuya ba,"" in ji Sylvia. WHO ta ce kusan mutum miliyan 15 ne korona ta hallaka a fadin duniya baki daya, wannan adadi ya rubanya sau biyu idan aka kwatanta da kididdigar da ba ta hukuma ba. Aiki lokacin barkewar annoba har biyu, da cuta mai yaduwa sun sauya rayuwar dukkan malaman jinyar. Sylvia ta kara jin dadi da alfaharin abin da ta karanta, wanda shi ne burinta tun tana karama, duk a cewa an fuskanci kalubale da dama. Sylvia mai 'ya'ya biyu, ta ce ta na jin kwarin gwiwa, da fatan ''mummunar annobar ta korona ta yi sallama da duniya."" Haurace ma kyakkyawan fatan gare shi: ""Yanzu mun san abin da barkewar annobar da yadda ta ke da makomarmu ta ke, za kuma mu samu kwarin gwiwa idan wata annobar ta sake barkewa.''"
health	Amfanin ganyen tazargade ga lafiyar ɗan adam	"Kasar Madagascar ta ja hankalin duniya a watan Afrilu lokacin da ta sanar cewa tana yin amfani da wani ganyen tazargade domin maganin cutar korona. Shugaban kasar Andry Rajoelina ya rika tallata ganyen tazargade mai dauke da sinadarin artemisia a matsayin maganin korona. Kasashen Afirka da dama ciki har da Najeriya sun karbi maganin domin gwada shi kan masu fama da cutar korona. Babu wata shaida da ke nuna cewa ganyen - wanda yake maganin zazzabin ciwon sauro - zai iya warkar da Covid-19, a cewar Hukumar Lafiya ta Duniya. Masana tsirrai sun ce maganin ya samo asali ne daga wani tsiro da ake hada maganin maleriya, wanda a turance ake kira Artemisia annua, wanda dangi ne na tazargade da Hausawa suka sani. Malam Umar Suleiman mai karatun digiri na uku a fannin magungunan da akan samu daga bishiyoyi da dabbobi da ma'adinai, a Jami'ar Ahmadu Bello Zariya ya ce bishiyar ta samo asali ne daga China wacce ake amfani da ita wajen hada maganin maleriya na ACT. Ya ce tun 1972 aka gano cewa ganyen bishiyar yana dauke da sinadarin da yake kawar da zazzabin maleriya. Amma ya bambanta da ganyen tazargade da ake kira Artemisia Absinthium. Har yanzu lalube ake ba a gano magani ko riga-kafin cutar korona ba. Akwai bincike da ake a kasashe da dama domin samar da maganin cutar. Ko da yake sama da mutum miliyan 28 ne suka kamu da cutar a duniya amma kuma ana warkewa daga cutar idan an kiyaye wasu ɗabi'u na inganta garkuwar jiki da shawarwarin likita. ""Kusan kashi 90 na waɗanda suka kamu da korona suna warkewa, domin kana iya cin wasu abubuwa ko yawan shan ruwa kuma ka warke,"" kamar yadda Dr Sani Aliyu babban jami'i a kwamitin shugaban ƙasa kan yaƙi da korona a Najeriya ya shaida wa BBC. Sai dai Dr Muhammad Ibrahim Jawa shugaban wata makarantar koyar da kimiyar maganin gargajiya ta Afirka a Najeriya da ke Damaturu a jihar Yobe ya ce ma'aunin tabbatar da ingancin maganin gargajiya ba daidai yake da maganin bature ba. Kuma ba ma'aunin bature mutane suke amfani da shi a Afirka ba, domin tafiyarsu ba daidai ba. ""A maganin gargajiya ba sinadari ba ne domin ba mu da ma'aunin sinadarin da ke cikin itace amma ɗabi'ar ce da za a gano ko maganin da za a iya sha ne ko na shaƙa ko turarawa. Farfesa Ibrahim Adamu Yakasai shugaban sashen binciken magunguna a Jami'ar Bayero Kano, ya ce maganin gardajiya na Madagascar abu ne wanda ake ganin ci gaba ne wanda idan aka tabbatar da ingancinsa zai taimaka wa mutane da dama. Sai dai ya ce binciken tabbatar da ingancin magani yana ɗaukar lokaci, watakila har cutar ta wuce ba a kamamala binciken ba. ""Matakan da ake bi na gwajin magani domin tabbatar da ingancinsa ana ɗaukar lokaci, domin sai an gwada da dabbobi kafin a dawo kan mutane. Za a iya ɗaukar watanni ko shekaru kafin tabbatar da ingancin maganin."" Ya kuma ce ko wane mai magani yana son kare maganinsa, don ba ya son kowa ya san yadda maganin yake domin a ɗinga amfani da shi yadda aka ga dama. ""Don haka Madagascar ba za ta so Najeriya ta yi binciken ƙwaƙwaf ba domin gano abin da maganin ya kunsa ba,"" in ji shi. Umar Sulaiman, mai karatun digiri na uku a fannin magungunan da akan samu daga bishiyoyi da dabbobi da ma'adinai, a Jami'ar Ahmadu Bello Zariya ya ce bishiyar tana da bambanci da tazargade ta fuskar sinadaran da suke ɗauke da su amma dukansu dangi ɗaya ne. Ya ce ba lalle ba ne sinadaran da ke cikin tazargaden da Hausawa suka sani a same su a ganyen da Madagascar ta ce yana maganin korona. Sai dai Dr Muhammad Ibrahim ya ce dukkaninsu tazargade ne amma sukan bambanta daga yanki zuwa yanki da kuma ɗabi'unsu. Ya ce ya taɓa zuwa bincike Madagascar lokacin da yake karatun digirisa na uku kuma har ya taɓa zuwa da samfurin ganyen bishiyar Madagascar. ""Dukkaninsu tazargade ne, amma sun banbamta ne saboda yanayin kasa da kuma sinadaran da suke ɗauke da su."" ""Idan har za a yi noman tazargade a Nijar da kuma Najeriya za a samu bambanci saboda yanayin bambancin ƙasa."" ""Idan da za a yi noman tazargade a kudancin Najeriya, to zai iya bambanta da wanda aka noma a arewaci,"" in ji Dr Jawa. Aliyu Muhammad Dan Hausa, masanin magungunan gargajiya kuma marubucin ""Hausa Mai Dubun Hikima"" da 'Kundin Magani"" na itatuwa da tsirrai 1111 na haɗin guiwa da Jami'ar Bayero da ke Kano ya ce Tazargade da yawa Hausawa na mafani da shi wajen magance cutuka bambanta. Masanin ya ce ana amfani da tazargade wajen magance kamar matsalolin da suka shafi dattin ciki, kumburi da ƙugi na ciki. Ana hada tazargade da kamar gauta da tsamiya domin maganin ciwon ciki.  Ana kuma jiƙa shi a ajiye idan ya jiƙu duk lokacin da aka ci abinci a sha. Ya kuma ce Hausawa na amfani da shi domin inganta garkuwan jiki. Sannan a Bahaushiyar al'ada, Hausawa sun yadda da maita da camfi da shedanun boye. Bahaushe ya yadda idan yana shan tazargade yana da wahala wani shedani ya kama shi ta hanyar maita ko wata hanya ta daban. Dan Hausa ya ce ana amfani da tazargade wajen magance cutuka da ke hana wa mutum rashin samun isasshen bacci ko wasu al'amurra na damuwa ko miyagun mafarkai."
health	Kuna tsoron kamuwa da cutar korona? To ga mafita	Ku latsa hoton da ke sama don kallon bidiyon: Kusan wata tara tun bayan bullar cuta korona, hr yanzu akwai mutanen d ke tsoron kamuwa da cutar. A wannan bidiyon an yi nazari ne kan abubuwan da suka fi hadari da barazanar sa mutum ya kamu da cutar korona. Ana ci gaba da shawartar mutane da su ci gba da bin matakan kariyar da aka sanya.
health	Ko kun san hadarin da 'Yan madigo ka iya fuskanta a rayuwa?	"Hukumar Lafiya ta Ingila NHS ta ce ""mummunan camfin"" nan da ake yadawa cewar 'yan madigo ba za su iya kamuwa da sankarar mahaifa ba, na nufin dubban mata ba sa yin gwaji. Ana iya yada kwayar HPV a yayin kowane irin lamari da ya shafi saduwa, wadda ita ce take jawo mafi yawan sankarar mahaifa. Amma wani bincike ya nuna cewa daya daga cikin mata biyar 'yan madigo ba sa zuwa gwaji. Masana lafiya sun ce ya kamata duk wadda take da mahaifa kuma tana tsakanin shekaru 25 zuwa 64 ta dinga zuwa gwaji akai-akai. An samu adadin ne daga wani rahoto na dabi'ar 'yan madigo wajen yin gwajin mahaifa a Kudu maso Yammacin Ingila. Yayin da da yawan mata ke bukatar zuwa gwajin sankarar mahaifa, kashi 8 cikin 100 na 'yan madigo ba su taba zuwa ba, ko ma ba su san muhimmancin hakan a gare su ba. Kashi 21 cikin 100 kuma na tunanin mata 'yan madigo ba sa fuskantar barazanar kamuwa da kansar mahaifa idan aka kwatanta da masu bin maza da kuma yin madigon a lokacin guda. An yi binciken ne a kan fiye da mata 600. NHS ta Ingila ta ce hakan na nufin fiye da 'yan madigo 50,000 ba su taba yin gwajin mahaifa ba. Dokta Michael Brady jami'i a hukumar NHS kuma mai bai wa kungiyar 'yan luwadi da madigo LGBT shawara, ya ce: ""Camfin da ake yadawa cewa 'yan madigo ba sa fuskantar barazanar kamuwa da sankarar mahaifa ba haka ba ne, domin hakan ya jawo dubban mutane da dama ba sa zuwa gwaji, kuma hakan abin damuwa ne ga al'ummarmu. ""Ya kamata mu gane cewa kansa ba ruwanta da wariya, tana iya kama kowa. ""Idan dai har kina da mahaifa to za ki iya kamuwa da sankarar mahaifa, kuma ana iya yin riga-kafinta, ya kamata mutane su dinga yin gwaji akai-akai."" 'Camfe-camfe masu cutarwa' An yi wa fiye da kashi 71 cikin 100 na mata da ke tsakanin shekaru 25 zuwa 64 gwaji akai-akai, kamar yadda alkaluman shekarar da ta gabata suka nuna. Gwajin sankarar mahaifa da ake kira Pap Smear, na taimakawa wajen gano cutar tun tana matakin farko-farko. Wata kwayar cuta da ake kira Human Papillomavirus (HPV) ce take jawo kusan dukkan sankarar mahaifa. Farfesa Anne Mackie, daraktra a cibiyar gwaji ta Ingila, ta ce matan da ke madigo za su iya kamuwa da kwayar cutar HPV a yayin saduwa. ""Don haka dole ne mu karfafawa duk wadda ke da mahaifa gwiwa da ke tsakanin shekara 25 zuwa 64, su dinga yin gwaji akai-akai."" Robert Music na kungiyar Jo's Cervical Cancer Trust, ya ce: ""Dole ne a yi gaggawar kawar da camfe-camfen da ake yadawa cewa gwajin sankarar mahaifa ga 'yan madigo ba shi da muhimmanci. ""Gwajin mahaifa zai kasance mai wahala saboda dalilai da dama kuma dole mu mayar da hankali wajen kawar da shingen ke tsakani mu kuma tabbatar da cewa kowane mutum mai hankali ya fahimci amfanin gwajin sankarar mahaifa."" Hukumar NHS ta Ingila za ta samar da wata sabuwar hanya ta gwajin mahaifa nan da shekarar 2020."
health	Abubuwan da ya kamata ku sani kan ciwon Ƙoda	"Latsa alamar lasifikar domin kallon bidiyon Yau ce ranar Ƙoda ta duniya wadda hukumar Lafiya ta Duniya ta keɓe don nusar da jama'a kan muhimmancin lafiyar ƙoda. Alƙaluma sun nuna cewa cikin duk mutum 9 a kan samu ɗaya da ke fama da larurar ƙoda. Wani nazari da aka yi a 2019 ya nuna cewa a duk mako, mutum 5 kan mutu yayin jiran dashen ƙoda. Taken ranar a bana shi ne ""zama cikin ƙoshin lafiyar ƙoda"". Dr Aisha Nalado, wata likitar koda a asibitin koyarwa na Mallam Aminu Kano da ke jihar Kano ta bayyana cewa ""a cikin kashi 100 za a ce kashi 20 na mutane suna ɗauke da cutar ƙoda"". Ta bayyana cewa cutar ta ƙoda tana iya kama kowa daga manya har ƙanana - a kowane lokaci na rayuwa za a iya samun cutar ƙoda."
health	Cutar Coronavirus za ta iya habaka tattalin arzikin Amurka - Wilbur Ross	"Sakataren kasuwanci na Amurka Wilbur Ross ya ce annobar coronavirus a China na iya zama ci gaba ga tattalin arzikin Amurka. Yayin wata hira da wani gidan talabijin Mista Ross ya ce: ""Ina tunanin za ta taimaka matuka wajen hanzarta dawo da ayyukan yi zuwa Arewacin Amurka"". Bazuwar coronavirus ta sanya fargaba game da tasirin cutar ga tattalin arzikin China da kuma ci gaban duniya. Wadannan kalaman sun fuskanci suka daga masu adawa da gwamnatin Shugaba Trump. Da yake amsa wata tambaya kan ko barkewar cutar hadari ne ga tattalin arzikin Amurka, Mista Ross ya ce: ""Ba na son magana game da samun nasara kan mummunar cuta."" Daga bisani, ma'aikatar kasuwancin Amurka ta sake jaddada kalamansa: ""Kamar yadda Sakatare Ross ya fada, mataki na farko shi ne dakile bazuwar cutar sannan a taimaka wa wadanda suka kamu da ita."" ""Yana da mahimmanci a duba illar yin kasuwanci da kasar da take da dadadden tarihin boye hadarurruka ga al'ummarta da kuma duniya baki daya,"" a cewarsa. An caccaki kalaman inda dan majalisa daga jam'iyyar Democrat Don Bayer ya shiga shafin Twitter domin kalubalantar batun gano ribar kasuwanci yayin da ake fama da annobar. Masana tattalin arziki su ma sun kalubalanci kalaman na Mista Ross. Simon Baptist na sashen kula da bayanan sirri na tattalin arziki a Singapore ya shaida wa BBC cewa kalaman na Ross sun yi matukar ba shi ""mamaki"". ""Kamfanoni ba za su dauki wasu matakan zuba jari ba kan barkewar wata cuta da ka iya shafe tsawon wata uku zuwa shida ana fama da ita,"" a cewarsa. Ya ce akwai yiwuwar kwayar cutar za ta iya yin mummunan tasiri ga Amurka maimakon samun ci gaba: ""A zahiri, Amurka za ta yi babbar asara saboda ko da komai, China har yanzu babbar abokiyar kasuwancin Amurka ce, idan kuma tattalin arzikin China ya fuskanci koma baya hakan zai iya shafar Amurka. """
health	Lafiya Zinariya: Tsangwamar da mata marasa haihuwa ke fuskanta	Latsa alamar lasifika domin sauraron shirin A wannan makon Habiba Adamu ta tattauna da wasu mata kan matsalar rashin haihuwa da ke ci wa ma'aurata musamman mata da dama tuwo a kwarya. Batun rashin haihuwar dai na daga wa maza hankali, al'amarin da a wasu lokutan ke janyo rabuwar aure. A arewacin Najeriya da jamhuriyar Nijar da ma sauran kasashen Afirka matar da ba ta haihuwa kan samu matsala da dangin mijinta. An samu yanayi da dama da iyayen maza kan umarci 'ya'yansu da su rabu da matar da ba ta haihuwa ko kuma su sa 'ya'yan nasu kara aure ko a dace.
health	Ko shekarun daina al'adar mace na illa ga rayuwar aurenta?	"Ranar 18 ga watan kowace Oktoba ita ce ranar da aka ware don duba batutuwan da suka shafi shekarun daukewar jinin haila ga mace. Don haka ne muka sake wallafa muku wannan rahoton da muka taba wallafa shi ranar 17 ga Junairun 2018. Mata na hawa mataki-mataki a rayuwarsu, kamar tun daga haihuwa da 'yan matanci har zuwa girmansu da tsufansu. A ko wanne mataki kuma sukan ci karo da al'amura daban-daban ko dai na sauyin tsarin halitta ko na rayuwa, kamar jinin al'ada da aure da haihuwa da raino. Wani mataki kuma da ke kawo sauyi sosai a rayuwar mace, shi ne na daukewar jinin al'adarta gaba daya, da kuma tsayawar haihuwa, wanda a turance aka fi sani da Menopause. Dakta Yelwa, kwararriyar likita a asibitin Maitama da ke Abuja, ta ce Menopause mataki ne na manyantar mace da za ta daina yin al'ada. Kuma mace na shiga wannan mataki ne idan ta yi tsawon watanni 12 ba tare da ganin jinin al'ada ba. A yayin da mace take girma tana al'ada, yawan jakar miliyoyin kwayayen da ke jikinta na raguwa har zuwa lokacin da za ta shiga matakin da al'adar za ta dauke baki daya. Daukewar jinin al'ada da ake kira Monopause a turance ba cuta ba ce, illa lokaci ne da idan shekarun mace sun kai zai same ta. Mace kan shiga mataki na menopause da karfinta ba sai ta tsufa juguf ba. ""Mace za ta ji ba ta sha'awar namiji saboda raguwar wasu sinadarai da suke taimakawa jini da ake kira Oestrogen"" a cewar likita. Akwai alomomi da dama da mace za ta fuskanta a lokacin da ta shiga mataki na Menopause. Mace za ta iya daina ganin al'ada idan ta kai shekara 45 zuwa 55, wato shekarun da mata ke fuskantar daukewar al'ada ke nan. Amma likita ta ce mafi yawanci wasu tun daga shekara 51 suke daina ganin al'ada. ""Mace kan iya fuskantar daukewar al'ada, kafin lokacinta idan misali an yi mata tiyata a wajen haihuwa ko kuma wata matsala ta sa an cire mahaifa."" Dakta Yalwa ta kuma ce duk wadannan matsaloli ne da kan iya faruwa ga mace a ko wane lokaci. ''Mace na iya fuskantar daukewar al'ada saboda wadannan matsalolin, ba wai don shekarunta sun kai ba"". Sai dai kuma likitar ta ce wasu matan kan zarce har shekaru 60 suna jinin al'ada, amma mafi yawanci tsakanin 45 zuwa 55 ne al'ada ke daukewa. Daukewar al'ada kan zo ne mataki mataki, wato ba lokaci daya ba. Likita ta ce mace na iya ganin wasu sabbin sauye-sauye da alamu na daukewar al'ada a tsakanin shekara 8 zuwa 4. 'Sauyin ya shafi sauyin kwanakin al'ada, misali idan mace ta saba yin al'ada duk bayan kwanaki 30 ko 28 to za ta iya ganin kwanakin sun haura zuwa 40, wata ma har wata biyu kafin jinin ya dawo'. Sannan mace za ta iya ganin sauyi a yawan zubar jinin da ta saba gani.Likita ta ce idan mace ta saba yin kwanaki biyar ko bakwai, to za ta ga ta dawo tana yin kwanaki biyu, wani lokacin ma kwanakin su karu fiye da bakwai. Wasu alamomin kuma ga matan da suka shiga shekarun daukewar al'adar, sun hada da gumi, mace za ta ji tana yawan zufa, wanda ba ta saba ji ba, ko da kuwa ba lokacin yanayin zafi ba ne. Rashin bacci ma wata alama ce, inda mace za ta dade kafin bacci ya dauke ta da dare, ko idan ta farka daga bacci zai yi wahala ta sake komawa baccin. Haka kuma matan da suka shiga shekarun daukewar al'ada sukan fuskanci matsalar yawan ciwon kai da ciwon gabobi, da kuma mace ta ji ta shiga wani yanayi na bacin-rai. Sauran alamomin daukewar al'adar ga mata sun hada da sauye-sauye a jikinsu musamman yawan fitsari da zubewar gashi da bushewar fata da farji inda mace za ta ji ba ta son saduwa da mijinta. ""Idan har ta kai wannan mataki, za ta fara jin zafi a lokacin saduwa da miji maimakon jin dadi"". Likitar ta ce mata za su ga sauyi sabanin kuruciya, ko kuma lokacin da suke ganiyar haihuwa, kamar gushewar ni'ima"", a cewar Dakta Yelwa. Ta kara da cewa duk wadannan alamomin suna faruwa ne a yayin da sinadarin jini da ake kira 'oestrogen' a jikin mace ke yin kasa sosai. 'Sinadarin shi ke tallafawa al'ada, kuma a yayin da ya yi kasa sosai, yana rage kwari da ingancin kashin mace.' Likita ta ce bayan daukewar jini a lokacin da Mace ta shiga mataki na menopause, tana kuma iya ganin jini daga baya, kila bayan kamar tsawon wata 10 ko shekara daya. 'Wani lokaci kuma mace na iya ganin jini bayan ta sadu da maigida a mataki na 'menopause"". Amma likita ta ce yana da kyau mace ta tafi asibiti domin a binciki dalilin dawowar jinin. Likita ta ce mataki na farko shi ne, ya kamata mace ta fahimci yanayin jikinta, wato ta banbance matsala da kuma matakin daukewar al'ada. Ya dace mace ta san matsalolin da za ta iya fuskanta a lokacin da ta shiga shekarun daukewar al'ada, kamar sabbin sauye-sauye a jikinta. Likita ta ce zuwa asibiti zai taimaka a banbance, tsakanin cuta da alamomin daukewar al'ada, domin akwai cututtuka da ke haifar da yawan zubar jini da gudajin jini wadanda ba su da alaka da lokaci na 'menopause'. 'Idan jinin yakan zo da yawa har da gudaji, to akwai matsala, ya kamata a tafi asibiti a bincika. 'Haka kuma, idan ana fama da yawan fitsari, a lokacin da mace ta shiga shekarun 'menopause' to yana da kyau a tafi asibiti a bincika ko kila cutar ciwon shuga ce ta ci karo da lokacin daukewar al'adar. Wasu mata kan yi koken cewa suna fama da matsaloli da suka shafi alamomi na daukewar al'ada tun kafin su haura shekaru 30. Matsalolin sun hada da bushewar farji da gushewar ni'ima, lamarin da ke haifar da matsaloli na auratayya tsakanin matan da mazajensu. Kuma kamar yadda bayani ya gabata, mace kan shiga yanayin 'menopause' ne tsakanin shekaru 45 zuwa 55. Dakta Yelwa ta ce hakan ba ya da nasaba da daukewar al'ada, illa abin da ya kamata matan su yi shi ne su tafi asibiti a yi bincike domin gano matsalolin da ke damunsu. Ta la'akari da alamomin lokacin manyantakar mace, kamar gushewar sha'awa da rashin sinadarin 'Estrogen' da zai haifar da bushewar farji da fata da raguwar ni'ima da kuma raguwar gashin kai. Dakta Yelwa ta ce akwai magungunan da mace za ta iya amfani da su. Amma kuma ta ce likita ne zai iya duba yanayin mace sannan ya ba da shawarwari da kuma magungunan da suka dace. Likitar ta ce a kasashen Turai wasu matan kan yi amfani da ""hormone therapy"" wasu nau'in magunguna ko dashen wasu abubuwa domin gyara jiki da farfado da sha'awa da sauran alomin da suka gushe. ""A shagon sayar da magunguna ana sayar da wasu abubuwa da mace za ta iya gogawa a farjinta wanda wurin zai sa ya yi laushi maimakon bushewa"". Sai dai Dakta Yelwa ta ba mata shawara kafin shan wani magani ya kamata su ziyarci likita domin ya tantance magungunan da suka fi dacewa da za su taimakawa a lokacin manyantakarsu. Da aka tambayi Dakta Yelwa ko akwai wani tasiri da magungunan gargajiya da ake kira kayan mata za su yi idan mace ta shiga shekarun manyantaka, sai likitar ta ce magungunan na iya haifar da matsaloli ga lafiyar mace."
health	Yadda ƙarancin abinci ke shafar yara ƙanana a arewacin Najeriya	Latsa hoton sama domin sauraren shirin Najeriya mutane sama da miliyan 80 ne kidididga ta nuna suna fama da matsanancin talauci a cikin kasar, wanda kuma za a iya kimantasu da kashi 40 cikin 100 na yawan al'ummar kasar. Ranar 16 ga watan Oktoba ne Majalisar Ɗinkin Duniya ta ware a matsayin ranar abinci ta duniya. To sai dai bikin  na zuwa a daidai lokacin da aka samu karuwar miliyoyin mutane da ke fuskantar rashin abinci yawanci sakamkon barin muhallansu saboda tashe-tashen hankula a sassa daban-daban na duniya. Shiyyar arewa-maso-gabashin Najeriya na daga cikin yankunan duniya da ke da adadi mai yawa na mutanen da ke fuskantar matsalar rashin isasshen abinci sakamakon sama da shekaru 10 da yankin ya kwashe cikin rikici. Haruna Shehu Tangaza ya duba yadda rashin abinci ke shafar mutane musamman kananan yara a shiyyar arewa-maso-gabashin Najeriya da kuma kokarin da ake na tallafa musu.
politics	Muhammadu Buhari: Sabbin alkawuran da shugaban Najeriya ya dauka	"Shugaba Muhammaud Buhari ya zayyana wasu abubuwa guda tara da ya ce zai mayar da hankali cikin shekaru ukun da suka rage masa domin inganta rayuwar 'yan Najeriya. A wata sanarwa da mai magana da yawunsa, Femi Adeshina ya wallafa a shafinsa na Facebook, Shugaba Buhari ya bayyana hakan ne a lokacin da yake karbar sabbin jakadun wasu kasashe zuwa Najeriya. Shugaba Buhari ya shaida wa jakadun cewa ""a kokarinmu na ganin mun inganta tsare-tsarenmu na cikin gida da waje da kuma samar da ci gaba a Najeriya mun fahimci dole ne mu aiwatar da wasu abubuwa guda tara da ya kamata mu bai wa fifiko a 'yan shekarun da suka rage mana."" Abubuwa tara da Buhari ya alkawarta To sai dai shugaba Buhari ya bayyana cewa abubuwan guda tara da ya lissafa suna kunshe a cikin ""Kundin habaka tattalin arziki da dawo da martabarsa na Najeriya"" da gwamnatinsa ta fito da shi domin inganta rayuwar 'yan kasar. Dama dai kusan dukkan sabbin alkawuran na kunshe a cikin abubuwa uku da shugaba Buhari ya sha alwashin yi a lokacin yakin neman zabensa na 2015 da 2019. Buhari ya yi alkawarin ganin ya samar da tsaro da yakar rashawa da cin hanci da kuma kyautata sha'anin noma domin samar da wadataccen abinci. 'Yan Najeriya da dama dai na ta faman yanke kauna kan cika alkawuran da gwamnatin shugaba Buharin ta sha yi musu. Yanzu dai abin jira a gani shi ne ko wadannan sabbin alkawura da Shugaba Buhari ya ce gwamnatinsa za ta mayar da hankali a kai za su tabbata a shekaru ukun da suka ragewa gwamnatin. Wannan alwashi dai na zuwa ne kwanaki biyu bayan ta bayyana cewa tattalin arzikin Najeriya ya samu komada da kaso 6.1. Hukumar kididdigar kasar ce dai ta NBS ta fitar da wannan alkaluma a ranar Litinin inda ta ce wannan ne lokacin da kasar ta samu komada mafi girma a tsawon fiye da shekaru 10."
politics	Kafin 12 na rana zan lashe zaɓen gwamna a Kano - Sha'aban Sharada	"Yayin da zaɓukan Najeriya na 2023 ke kara karatowa, masu neman takara na ta bayyana aniyarsu ta fafatawa da su a zaɓukan da ke tafe. Kamar sauran jihohi, a Kano ma masu neman takarar kujerar gwamna na ta kara kaimi wajen jan ra’ayin magoya baya su mara musu a zaɓukan da ke tafe a cikin kasar. Hon. Sha’aban Sharada na daga cikin wadanda ke neman tsayawa takarar kujerar gwamna a jihar Kano, ya kuma bayyana ficewa daga jam’iyarsa ta APC zuwa ADP wacce a ciki zai yi takarar gwamna na Kano. A wata tattaunawa da BBC, ya ce ba gudu ba ja da baya kan aniyarsa ta yin takara. Sha’aban Sharada ya ce ya sauya sheƙa ne saboda rashin adalci da jam’iyyarsa ta APC ta yi masa wanda kuma bai ji dadin abubuwan da suka faru ba. Ya kuma yi ikirarin cewa da yardan Allah za a yi tarihin kafa jam’iyya kasa da wata shida, ta kuma zo ta ci zaɓen gwamna a Kano. ""Ni gwamna Abdullahi Ganduje zai miƙawa ragarmar mulki domin kafin 12 na ranar zan lashe zaɓe"". Ɗan majalisar wakilan ya kuma ce al’ummar Kano ce ta bukaci ya fito ya yi takara ba wai raɗin kansa ba ne. ""Babu ruwana da jam’iyya a zaben da ke tafe domin cancanta za su bi wajan zabar mutum"". Hon Sha’aban Sharada ya ce matakin da ya dauka na ficewa daga jam’iyyar APC ba ya na nufin ya daina mu’amala da ‘yan jam’iyyar ba ne, illa ya yi hakan ne domin cika burinsa na siyasa a wata jam’iyya. Ya ce barin jam’iyyar ba alama ba ce ta cin amanar shugaba Buhari ba, saboda a cewarsa cin amanarsa shi ne ka ki zabar ɗan takararsa na shugaban kasa. Ɗan siyasar ya ce har gobe ba shi da wani mai gida da kuma ya ke jin maganarsa kamar shugaban kasa. Ya kuma ce Buhari mutum ne da baya katsalanda a harkokin mutane kuma da ke ganin idan ba a yi maka adalci ba ka nemi hakkinka. Sha'aban Ibrahim Sharada, ya sha kaye a zaɓen fitar da gwanin gwamna a hannun mataimakin gwamna mai-ci, Nasir Yusuf Gawuna."
politics	Zaɓen 2023: PDP ta ce ba za ta ba wa wani yanki takara ba	Babbar jam'iyyar hamayya a Najeriya PDP, ta ce babu wani yanki da za ta kebe wa takarar shugabancin kasar a zaben 2023. Shugabannin jam'iyyar sun cimma wannan matsaya ne a karshen taron da suka kammala a tsakar daren da ya gabata, na Laraba, a Abuja, inda jiga-jigan jam'iyyar da dama suka halarta suka kuma amince da wasu babutuwa da dama. Sai dai a hirarsa da BBC mataimakin sakataren watsa labarai na jam'iyyar ta PDP Ibrahim Abdullahi,  ya ce a yayin taron 'yan yankin kudu maso gabashin kasar, wato 'yan kabilar Igbo, sun yi roko da a ba su damar fitar da dan takara daga yankin, amma, taron bai amince da haka ba, inda aka zartar da cewa kowanne daga cikin sassan kasar shida yana da damar fitar da mai neman takara. Jami'in ya ce, ''Tsohon ciyaman na jam'iyyar ta mu Okwesilieze Nwodo, ya dan nemi cewa, duk da dai sun ba jam'iyyar nan goyon baya, kuma suna kawo kuri'u kusan fiye da duk wani bangare na Najeriya wadannan shida da ake da, kuma suna rokon a dan taimake su a ba su takara. ''Amma wannan magana ce ta girma da arziki wadda ya nema ne ya roka, inda hali a yi musu, amma sun kai ga amincewa da matsaya ta jam'iyya na cewa za a bar takara ga kowa dan Najeriya, duka bangarorin shida na Najeriya kowa ke da hajarsa na neman shugabancin kasar ya fito ya yi tallar kansa.'' In ji shi. Sai dai ya ce yana iya yuwuwa a can gaba kafin a yi zabe jam'iyya ta ga ya kamata sauran mutane su janye wa mutum daya, amma kuma wannan za ta kasance ne yarjejeniya tsakanin 'yan takara, amma dai a yanzu kowane dan Najeriya ya ce yana da hakkin ya nema. Ya ce, batun maganar karba-karba ko ware kujerar shugabancin Najeriyar ga wani bangare na kasar ba ya cikin tsarin mulkin jam'iyyarsu, abu ne kawai na girma da arziki, na yarjejeniya. Dangane da yadda wasu ke kallon kamar jam'iyyar tana dabara ne, ta hanyar jinkiri ta ga wanda abokiyar hamayyarta, jam'iyya mai mulki APC za ta fitar da dan takararta, mataimakin sakataren na PDP ya ce sam-sam ba haka abin yake ba. Ya ce watakila su dai APC ne suke wannan amma su ba wani abu da za su jira su gani daga abokiyar hamayyar tasu. ''To taku wane iri kake jira ka gani daga mutanen da suka sa kasa a cikin wannan hali na ha'ula'i.'' In ji shi. Ya kara da cewa su yanzu a APC abin da suke yi shi ne sai sun tsaya sun tantance, domin gudun kwatanta kura-kuran da suka yi a baya, domin su yi abin da zai zama maslaha ga 'yan Najeriya, sakamakon mawuyacin halin da ya ce APC ta jefa kasar. Masu neman takara Zuwa yanzu sama da mutane goma ne suka bayyana aniyarsu ta neman yi wa jam'iyyar ta PDP takarar shugabancin Najeriyar a zaben da za a yi a 2023. Kuma hudu daga cikin gwamnoni 19 na jam'iyyar na daga cikin masu nema, hadi da tsohon mataimakin shugaban kasar, Atiku Abubakar, da tsohon shugaban majalisar dattawa, Bukola Saraki.
politics	Garba Shehu dan kore ne – Aisha Buhari	"Mai dakin Shugaba Muhammadu Buhari, Aisha Buhari ta wallafa wani rubutu da yake ta karakaina a shafukan sada zumunta, inda da kanta ta caccaki mai magana da yawun Buhari, Malam Garba Shehu. Rubutun da aka wallafa mai taken ""Garba Shehu na wuce gona da iri"", mai dakin Shugaba Buharin ta nuna yadda mai magana da yawun mijin nata ke 'yi wa iyalan shugaban zagon kasa'. Aisha Buhari ta ce ""Garba Shehu na daya daga cikin masu kware wa Buhari baya kasancewar yaron abokin hamayyar Buharin ne a zaben shugaban kasa, Alhaji Abubakar."" Har wa yau, Aisha Buhari ta nuna rashin jin dadinta dangane da yadda Garba Shehu yaki cewa uffan a lokacin da ake yada jita-jitan auren Buhari da minista Sadiya Farouk Aisha Buhari ta kuma zargi Garba Shehu da hannu wajen dakatar da dan jaridar gidan talabijin na NTA, Aliyu Kabir da ma'aikatar ta yi masa kan wata hira da aka yi zargin shi ya yi wa matar shugaban kasar. To sai dai da BBC ta tuntubi Malam Garba Shehu kan batun, ya ce ba zai sa-in-sa da mai dakin mutumin da yake yi wa aiki ba."
politics	Tarihin mataimakin Shugaban Najeriya Yemi Osinbajo	Farfesa Yemi Osinbajo mutum ne da za a iya cewa dan-baiwa ne ganin irin nasarorin da ya samu a rayuwarsa tun daga yarinta har girmansa. Ba ya ga karatun boko da ya yi mai zurfi, ya kuma yi nisa a harkar addinin Kirista, inda ya zamo limami a daya daga cikin manyan-manyan Majami'un Najeriya, kafin daga bisani kuma ya zamo mataimakin shugaban kasa. Irin wannan nasarori da ya cimma ne suka sa wasu ke ganin zai iya gadar Shugaba Muhammadu Buhari idan ya kammala wa'adinsa a 2023. An haifi Yemi Osinbajo ne a birnin Lagos a ranar 8 ga watan Maris na 1957. Ya yi karatun makarantun Firamare da sakandare a babban birnin kasuwancin na Najeriya. Kuma tun a wannan mataki hazakarsa ta fara fitowa fili, inda ya lashe kyautuka da dama. Daga nan ne kuma ya tafi Jami'ar Legas, inda ya yi digiri na farko a fannin shari'a. Daga nan kuma ya je fitacciyar jami'ar nan ta London wato School of Economics and Political Science, inda ya yi digiri na biyu a fannin na shari'ar. Yemi Osinbajo ya yi aiki a kamfanoni daban-daban masu zaman kansu da na gwamnati. Ya rike kwamishinan shari'a na jihar Legas daga shekarar 1999 zuwa 2007. Ya yi aiki a matsayin jami'in kwamitin kwararu na ladabtarwa da gyara halayyar dan Adam na majalisar dinkin duniya kan wanzar da zaman lafiya a fadin duniya. Kazalika Farfesa ne a fannin shari'a a tsangayar koyar da aikin shari'a ta jami'ar Legas, kuma ya zama mai bayar da shawara na musamman ga babban mai shari'a na Najeriya a 1988-1992. Ya yi aiki da kotun hukunta manyan laifuka ta duniya, sannan ya zama babban lauya na Najeriya wato SAN a 2002, ya kuma rike jami'in tuntuba na Majalisar Dinkin Duniya kan tattalin arzikin nahiyar Afrika. Sannan ya zama wakilin kungiyar lauyoyi ta duniya zuwa Afrika ta kudu don tabbatar da cin gashin kan bangaren shari'a da kuma doka da oda. Farfesa Osinbajo ya wallafa makaloli da dama a bangaren shari'a, da suka shafi 'yancin dan Adam musamman kan mata da kananan yara, tattalin arziki da abin da ya shafi cin hanci da rashawa. Ya yi rubutu kan sauya dokokin bayar da shaida kan manyan laifuka a Najeriya da dai wasu da dama. Osinbajo ya samu kyatuka da yawa a rayuwarsa tun daga mataki na makaranta har zuwa na aiki. Ya lashe kyautar Graham Douglas a jami'ar Legas a shekarar 1975, ya samu kyautar kwarewa da nuna bajinta kan aiki daga kungiyar lauyoyi ta Najeriya. Ya kuma samu kyautar jaridar The Nation a matsayin mai shari'a na shekarar 2006. Yemi Osinbajo yana da mata daya mai suna Dolapo Osinbajo da 'ya'yansu uku - namiji daya Fiyinfoluwa da kuma mata biyu Kiki da Kayinsola. A shekarar 2015 ne Shugaban Najeriya mai-ci Muhammadu Buhari ya zabe shi a matsayin abokin takararsa na shugabancin kasar, suka kuma samu nasarar lashe zaben inda ya zama mataimakin shugaban kasa. Sai kuma a 2019 da aka sake zabar su domin ci gaba da jan ragamar kasar a karo na biyu.
politics	Zaben 2023: Shin sabuwar ƙungiyar siyasar da Kwankwaso ya ƙaddamar za ta iya barazana ga APC da PDP?	"Matakin da tsohon gwamnan jihar Kano Rabiu Musa Kwankwaso da wasu gaggan 'yan siyasar Najeriya suka dauka na ƙaddamar da sabuwar ƙungiyar siyasa ya jawo tsokaci daga bangarori da dama game da irin tasirin da hakan zai iya yi a zaben shekarar 2023. A ranar Talata ne Sanata Kwankwaso  ya jagoranci wani gagarumin taro na wasu manyan 'yan siyasar kasar karkashin wata kungiya mai suna The National Movement TNM. Fitattun mutane da 'ƴan siyasa da suka halarci taron sun haɗa da Alhaji Tanko Yakasai da Capt Idris Wada, tsohon gwamnan Kogi da tsohon sakataren watsa labarai na jam'iyyar PDP Rufai Alkali da Aminu Ibrahim Ringim, tsohon dan takarar gwamna a jihar Jigawa da kuma Inijiniya Buba Galadima. An gudanar da taron ne a babban dakin taro na International Conference Centre da ke Abuja, babban birnin tarayyar kasar. A jawabin Kwankwaso, ya ce wasu 'ƴan Najeriya ne da suka damu da abin da ke faruwa a ƙasar suka haɗa kai don ceto ta daga mawuyacin halin da ta shiga. Ya ce yunƙuri ne na 'ƴan Najeriya masu kishi da suke zaune a gida da kasashen waje. Sanata Kwankwaso, wanda fitaccen dan siyasa ne da ke jam'iyyar hamayya ta PDP,  ya dade yana kokawa kan matsalolin da ke addabar Najeriya da kuma abin da ya kira ''rashin mayar da hankali'' daga bangaren gwamnatin jam'iyyar APC na shawo kansu. Kazalika, ya sha yin korafi kan wasu matsaloli da ke faruwa a cikin jam'iyyarsa ta PDP, wadanda ya ce shuwagabanninta sun kasa magancewa domin a tsayar da dan takarar da ""zai iya kai jam'iyyar ga nasara"" a zaben da ke tafe. Hakan ne ya sa wasu suke ganin tsohon gwamnan na jihar Kano yake jagorantar yunkurin ""kawo gyara"" a harkokin siyasar Najeriya ta yadda 'yan kasar za su samu ci gaba. Sai dai wasu na ganin idan ban da shi kansa Sanata Kwankwaso, wanda ke da dandazon magoya baya masu bin akidar kwankwasiyya, babu wani jigo a cikin sabuwar kungiyar siyasar da zai iya tabuka abin a zo a gani a lokutan zabe. Hasalima wasu na ganin lokaci ya kure da za a samu wata kungiyar siyasa da za ta fafata da APC ko PDP kuma ta yi nasara, ko da yake shi kansa kwankwaso ya bayyana cewa kowanne daga cikin masu ruwa da tsaki a cikin kungiyar yana da tasa jam'iyyar, don haka ba su fita daga cikin jam'iyyunsu ba. A nasa bangare, tsohon mai magana da yawun jam'iyyar PDP, Rufai Alkali, ya shaida wa BBC cewa suna iya kwace iko daga jam'iyyar APC ko PDP a zabuka masu zuwa. ""Ai APC ma a shekarun da suka wuce ba a santa a Najeriya ba, a kankanen lokaci da Allah ya sa za su yi tasiri suka fito ana zaginsu ana kushe su ana cewa ba za su yi tasiri ba, amma a idon jama'a suka yi tasiri har suka yi mulkin Najeriya. PDPn kanta lokacin da ta fito a zamanin mulkin soja, ai ana ganin ana ganin hatsari ne a ce za ka dubi shugaban kasa na soja ka ce za ka kwace mulki a hannunsa; amma PDP ta yi shugabanci. Sai dai yawanci bayan sun samu mulki kowa ya manta mafari, kuma ba a hangen gaba,"" in ji Farfesa Alkali. Sai dai masana harkokin siyasa na ganin akwai gagarumin kalubale a gaban kungiyar siyasar idan tana so ta yi tasiri a zaben 2023. Kabiru Sa'idu Sufi, Malami a fannin koyar da harkokin siyasa na Kwalejin Share Fagen Shiga Jami'a da ke jihar Kano, ya shaida wa BBC cewa sabuwar kungiyar siyasar ta aike da sako mai karfi ga manyan jam'iyyun siyasar kasar. A cewarsa: ""Tagomashin wannan kungiya ya dogara ne ga irin karfin da za ta kara yi nan gaba; kamar yadda muka gani yanzu, tuni wasu manyan 'yan siyasa suka shiga cikinta don haka idan aka samu karin 'yan siyasa suka shiga, za ta  samu karin tagomashi da zai sa su yi tasiri."" Ya kara da cewa 'yan siyasa da dama da ke cikin APC da PDP  ba sa jin dadin abubuwan da ke faruwa a cikin jam'iyyun, don haka za su iya mayar da hankali kan sabuwar kungiyar siyasar idan al'amura suka ci gaba da dagule musu. Kawo yanzu dai manyan jam'iyyun na PDP da APC ba su bayyana matsayarsu ko yadda su ke kallon wannan sabuwar kungiya ta TMC a siyasarar Najeriya ba. ""Sannan kada ka manta 'yan siyasa da dama za su iya sauya sheka idan bukatunsu ba su biya ba a lokacin manyan tarukan wadannan manyan jam'iyyu [APC da PDP], don haka za su iya hada gwiwa da wannan sabuwar kungiya domin su yi taron-dangi ko kuma su zama wani ginshiki na uku da sai kowacce daga cikin manyan jam'iyyun ta nemi agajinsu kafin ta kai gaci,"" a cewar Malam Sufi."
politics	Zaɓen 2023: Yadda wakilan jam'iyyu ke cin karensu ba babbaka a Najeriya	"Yayin da masu neman takarar shugaban kasa a jam'iyyun siyasa a Najeriya ke karaɗe jihohi domin ganawa da wakilai ko dalget-dalget, wani abu da ya fito fili shi ne yadda wasu wakilan kan yi bakin-ganga suna alkawarin kaɗa ƙuri`unsu ga duk wanda ya je gare su. Irin wannan fuska biyun, kamar yadda masana siyasa ke zargi, akan yi ne don karɓar kuɗaɗe daga hannun masu neman takarar, wanda kuma a ƙarshe a cewar masana kimiyyar siyasa ka iya sa a yi zaɓen tumun dare. Abu ne mai wahala a iya sanin ainihin inda wakilan a jam'iyyu daban-daban suka karkata, la'akari da galibin 'yan takara suke keɓewa da su. Sai dai wasu masu sharhin siyasa a kasar na ganin cewa ba sabon abu ba ne a kasa gane inda wakilan suka dosa, ko kuma wane ne gwaninsu musamman a irin wannan lokaci da zaɓe ke gabatowa. Masu sharhin irin su Farfesa Kamilu Sani Fagge na Jami'ar Bayero da ke Kano ya fada wa BBC cewa ""ba wani abu ne sabo ba a siyasar Najeriya. Dama daya daga ummul haba'isin cin hanci da rashawa a zabe su  ne deliget.'' ''Ko wane dan takara idan ya zo deliget dinnan za su nuna za su goyi da bayan shi su karbi kudaden shi. ""Yan siyasa masu dabara sune su ke zuwa a karshe su ji na baya ɗan takara nawa ya ba da, to wanda ya fi ba su kudi a karshe shi suke jefawa kuri'a,'' a cewar Farfesa Fagge. Da dama masu sharhin siyasar na ganin tun a wurin saben fitar da gwani a Najeriya ne 'yan takara ke fitowa da maitarsu a fili, da ke nuna cewa akwai yiwuwar su ci hanci da rashawa don sun fara nuna kurwarsu wurin raba kuɗi ga wakilan jam'iyya don su zaɓe su. Kuma a cewar Farfesa Kamilu Sani Fagge irin wannan dabi'a ce ke sa ana zabar 'yan takara da ba su cancanta ba. ''Wanda ya saye deliget komai rashin kyawonsa shi za su zaba. Wanda kuma bai ba su kudi ba ko kuma ya ba su kudi kadan komai kyawunsa ba za su zabe shi ba,"" in ji shi. Kuma yayin da ake batun fara zabukan fid da gwani a Najeriya, ba abun mamaki ba ne tuni wasu wakilan sun wasa wukakensu suna ci gaba da cinikin kuri'a kamar yadda aka saba tsakaninsu da 'yan takara. A karshen wannan wata na Mayu da muke ciki ake sa ran gudanar da zaɓen fid da gwani da sanin kuwa mutanen da za su yi wa jam'iyyun Najeriya takara a matakai daban-daban."
politics	Willie Obiano: Bayan sun rasa kariya, EFCC ta kama gwamnoni 33 a Najeriya	"Tsohon gwamnan jihar Anambra  da ke kudu maso gabashin Najeriya Willie Obiano shi ne na baya-bayan nan cikin gwamnonin kasar da hukumar da ke yaki da masu yi wa tattalin arzikin kasar ta'annati, EFCC ta kama bayan da suka rasa kariyar da tsarin mulki ya ba su yayin da suke rike da mukaman gwamnoni. A 'yan shekarun nan hukumar ta kama akalla gwamnonin Najeriya 30 kan tuhume-tuhume daban-daban kuma a lokuta daban-daban. A yawancin lokuta laifukan da ake tuhumarsu da aikatawa sun hada da karkatar da kudaden ayyuka da kudaden al'umma zuwa ga bukatu na kansu. Kamar yadda tsarin mulkin Najeriya ya tanadar, gwamnoni na da dumbin iko kuma su ne ke juya kasafin kudin jihohinsu, wanda har ya zarce na wasu kasashen Afirka yawa. Domin kare martabar ofishinsu na gwamna, akwai wata doka da ke ba su kariya daga kamawa da gurfanawarwa a gaban shari'a. Sashe na 308 na tsarin mulkin Najeriya na 1999, kamar yadda aka yi masa gyara daga baya, ya ce: ""Ba tare da la'akari da wani abin da ya take tanade-tanaden wannan tsarin mulkin ba, kuma kamar yadda karamin sashe na (2) na wannan sashen ya samar, babu wata tuhuma ko wata shari'a da za a gudanar ko ko za a ci gaba da saurara kan mutumin da wannan sashen ya ambato yayin da wa'adisa na mulki ke gudana."" ""Babu wata hukuma da ke da ikon kama dukkan mutumin da wannan sashe ya ambato ko ta tsare shi a kurkuku domin ta gudanar da wani aiki na shari'a ko ma wane irin aiki ne; kuma yana da kariya daga duk wata bukata ta shari'a da ke bukatar a gurfanar da wannan mutumin ko tilasta ma sa bayyana a gaban shari'a. Saboda haka ne EFCC ba ta iya kama dukkan wani gwamna sai bayan ya saka daga mukaminsa, kuma bayan kariyar da tsarin mulki ya ba shi ta kare. Tun farkon Jamhuriya ta hudu a 1999 zuwa yanzu EFCC ta kama gwamnoni 30, tsohon gwamnan Anambra Willie Obiano ne na 31. Hukumar EFCC ta kama tsohon gwamna Obiano ranar Alhamis 17 ga watan Maris 2022. An kama shi ne ranar da ya mika mulki ga sabon gwamnan jihar Charles Soludo. Jami'an hukumar EFCC sun ce sun dade suna bincike kan tsohon gwamnan amma saboda kariyar da tsarin mulki ya ba shi ba su iya kama shi ba. James Ibori wani tsohon gwamnan jihar Delta ce da ke kudancin Najeriya, inda ya shafe sheara takwas yana mulki (1999 zuwa 2007). An daure shi na tsawon shekara 13 a ne bayan da aka tuhume shi da zambar dalar Amurka kusan miliyan 77. A gaban wata kotun South Crown Court ta Birtaniya, tsohon gwamnan ya yarda cewa ya aikata laifuka 10 cikin tuhume-tuhumen da ake ma sa na hada baki da wasu domin aikata damfara da kuma halarta kudin haram. Ibori ya tsere daga Najeriya kafin a kama shi, amma an kama shi a Dubai a shekarar 2010 kuma an tafi da shi zuwa Birtaniya daga can. Okorocha shi ne gwamnan jihar Imo a gabashin Najeriya tsakanin shekarun 2011 zuwa 2019, kuma EFCC ta kma  shi ne ranar 13 ga watan Afrilun 2021 a ofishinsa na Unity House da ke Garki a Abuja. Hukumar ta tuhume shi da almubazzaranci da kudaden al'umma da karkatar da wasu kudaden mallakin jihar, tuhume-tuhumen da ya musanta. An kama Okorocha ne makwanni kadan bayan da 'yan sanda a jihar Imo suka kama shi a watan Fabrairun 2021 cewa ya sake bude wani ruunin gidajen da aka alkanta da matarsa. Tsohon shugaban majalisar dattawan Najeriya kuma tsohon gwamnan jihar Kwara, Olubukola Abubakar Saraki ma bai iya guje wa hukumar ta EFCC ba. A matsayinsa na shugaban majalisar dattawa, an tuhumi Saraki da aikata wasu laifuka da suka shafi kin bayana yawa da darajar kadarorin da ya mallaka. Sai dai Kotun Kolin Najeriya ta wanke shi daga tuhumar a watan Yunin 2018. Amma a watan Yulin 2021 hukumar EFCC ta kama Saraki kan wata sabuwar tuhumar ta satar kudaden al'umma da halarta kudin haram ta hanyar amfani da wasu abokansa da kamfanonin bogi da ke fitar da bayanan karya na shekaru masu yawa. An daure tsohon gwamnan jihar Abia, Orji Uzor kalu na tsawon shekara 12 a kurkuku saboda an same shi da laifin aikata zamba. Shari'ar ta samo asali ne daga lokacin da Kalu ke rike da mukamin gwamnan jihar Abia, sai dai bayan ya sauka daga mukamin az zabe shi ga mukamin dan majalisar dattawan Najeriya. Kotu ta sami Kalu tare da wasu mutum biyu da laifin zamba kan kudin da suka kai naira biliyan 7.65 (wato dalar Amurka miliyan 19.6). EFCC ta kuma tuhumi Kalu da wasu mutum biyu cewa sun wawushe wasu kudaden mallakin jihar ta Abia tsakanin 1999 zuwa 2007. A 2018 kuwa, hukumar EFCC ta saka tsohon gwamnan Ekiiti da ke kudu maso yammacin Najeriya ne a wai rukunin mutanen da ta ke bincike saboda fargabar zai tsere daga kasar bayan ya mika mulki ga sabon gwamnan jihar da aka zaba a watan Oktoban 2018. bayan sa'a 24 a saukarsa daga mulki, Fayose ya mika kansa ga hukumar ta EFCC bayan da ya tafi can da magoya bayansa masu yawa. Har wannan lokacin, ba a gama shari'arsa a kotu ba, kan tuhume-tuhume 11 na harta kudin haram."
politics	Aisha Buhari ta ja kunnen masu rike da mukamai	"Uwar Gidan Shugaban Kasa Muhammadu Buhari Aisha Buhari ta jinjina wa malamai masu bayar da shawara ga shugabannin al'umma tare da shawartar masu rike da mukamai da su yi aiki da abin da suke fada. Ta yi wannan kira ne a shafinta na Instagram bayan ta wallafa wani bidiyo da ke nuna Dakta Abdallah Usman Gadon Kaya yana wa'azi ga shugabannin Najeriya. A cikin bidiyon, Abdallah Gadon Kaya ya koka kan yadda shugabanni ke sace kudin kasa ""a lokacin da ba ma iya zuwa jami'o'i da asibitoci"". Aisha Buhari ta wallafa bidiyon tare da taken: ""Hattara ga masu rike da mukamai! Wallahi Allah ya dora mu kan mulki da kuma kokarin malamai da talakawa! Don Allah mu bi shawararsu mu yi wa al'umma adalci! Subhanallah! Mutum sama da 150 ne suka mayar wa da Uwar Gidan Shugaban Kasar martani tare da bayyana mabambantan ra'ayoyi: @isad08: Allah yasa sako ya isa ga megida @am_modassir: Gsky ne Allah yabamu ikon fahim tar gsky da kuma yin aeki da ita Ameen @fatihu_m_ahmad: Me yasa mutane basa taba barin su fahimci gaskia saboda adawa ko son rai.....? Ba cewa taci su adalai bane ko suna kan dai_dai, fadakarwa ce de wannan KYAUTA @nagarta_fashion_design: Dan Allah a bawa me gida ya ji ""Ina kira ga shugabanni masu satar kudin bayin Allah, su gina gidaje da kudin mutane, su tafi kasashen waje da kudin mutane. Akwai dabbanci da rashin hankali,"" Abdallah Gadon Kaya ya koka a cikin bidiyon. ""Kowa idan garin Allah ya waye fita yake ya nemi abin da zai ci amma shi kuma wani ya kwanta a kan dukiyarmu yana abin da ya ga dama da ita."" Malamin har wa yau, ya koka kan yadda gwamnoni ke yin mursisi har sai al'umma sun roke su da su yi wa kasa aiki. Ba wannan ne karon farko da Aisha Buhari take yin kira ga masu iko a Najeriya ba ta hanyar wallafa bidiyo a shafukan sada zumunta. A ranar 24 ga watan Mayu ta wallafa bidiyon wani dan majalisar kasar Afirka Ta Kudu a shafinta na Twitter, inda yake jan kunnen sabon shugaban kasar Cyril Ramaphosa da ya saurari shawarar al'umma ko kuma shi ma su tsige shi. Ta rubuta ""#listentoadvise #teamwork"", abin da ke nufin ""saurari shawarwari yin aiki tare"". A ranar Alhamis din da ta gabata ma ta wallafa wani sakon a Instagram tana mai neman mutane su tashi tsaye da addu'a domin ceto al'ummar jihar Katsina da Najeriya baki daya daga halin rashin tsaro da ake ciki. Ana yi wa Hajiya Aisha Buhari kallon mace mai yawan jawo ce-ce-ku-ce kan al'amuran da suka shafi mulkin maigidanta. Ta taba yin wata hira da BBC Hausa, inda ta ce wasu 'yan tsirarun mutane sun mamaye gwamnatin mijninta, Shugaba Muhammadu Buhari, suna hana ruwa gudu. Akwai kuma lokacin da ta soki jam'iyya mai mulki ta APC dangane da yadda ta gudanar da zabukan fitar da gwaninta a 2018."
politics	Ba zan goyi bayan Buhari ba idan zai yi ta-zarce —Shekarau	"Latsa alamar lasifika da ke sama domin sauraron hira da Ibrahim Shekarau Tsohon gwamnan Kano, Ibrahim Shekarau, ya ce ba zai goyi bayan shugaban Najeriya Muhammadu Buhari ba idan ya nemi karin wa'adi karo a uku. Shugaba Buhari dai ya sha musanta zargin da wasu 'yan kasar, musamman 'yan jam'iyyar hamayya ta PDP, ke yi cewa yana so a yi wa kundin tsarin mulkin kasar kwaskwarima domin ya ci gaba da mulki kar na uku. Sai dai a tattaunawarsa da BBC kan kudurin da majalisar dattawan kasar ta amince da shi na bukatar gyaa ga kundin tsarin mulkin kasar, Sanaa Shekarau ya ce ba ya tsammanin Shugaba Buhari zai nemi yin ta-zarce saboda kaunarsa ga mulkin dimokradiyya. ""Ni dai a iya sanina ban san asalin wannan magana [yunkurin ta-zarcen Buhari] ba; idan ma akwai ta ni ban ji ta ba, ba a yi da ni ba...ko da irin wannan batu zai zo ina daga cikin sahun gaba da za su ce basu yarda ba."" Tsohon gwamnan na Kano ya bukaci 'yan kasar su kyautatawa Shugaba Buhari zato, yana mai cewa ""yadda nake kyautata wa Janar Buhari zato ko da mafi kusancinsa sun kawo masa irin wannan tunani, ga hange na ba najin zai karbi wannan tsaro."" A cewarsa, idan Buhari ya nemi yin ta-zarce hakan zai haifar da fitina a kasar. Ba zan nemi karin wa'adi ba A baya dai fadar shugaban Najeriya ta musanta rahotannin da ke  cewa Shugaba Buhari na duba yiwuwar neman ta-zarce. A wancan lokacin, kakakin shugaban kasar, Malam Garba Shehu ya tabbatar wa BBC cewa Shugaba Buhari ba zai sake tsayawa takara ba. Kazalika a sakon da ya wallafa a shafinsa na Twitter ya bayyana cewa shugaban yana kaunar mulkin dimokradiyya ne, don haka ba zai taba  yunkurin tsawaita mulkinsa ba. ""Abu ne mai muhimmanci a gane cewa a baya an yi yunkurin sauya kundin tsarin mulki, domin shugaban wancan lokaci ya yi wa'adi na uku. Hakan ba daidai ba ne kuma ya saba wa kundin tsarin mulki, kuma gara da aka dakile yunkurin. ""Babu wani yanayin da zai sa shugaba Buhari ya nemi gyara kundin tsarin mulki don sauya wa'adi biyun da yake da na zama shugaban kasa,"" in ji Malam Garba Shehu."
religion	Bidiyon Ku San Malamanku tare da Dr Sani Rijiyar Lemo	Ku latsa hoton da ke sama don kallon bidiyon: Babban malamin addinin Musulunci a Najeriya mazaunin jihar Kano a arewa maso yammacin ƙasar, Dr Sani Umar Rijiyar Lemo ya ce ya rubuta tafisirin littafin Al-Ƙur'ani mai girma ne don fayyace ma'anoninsa da kuma hukunce-hukuncen da ke tattare da su. Tafisirin dai shi ne irinsa na farko da aka buga da harshen Hausa, inda ya bambanta da na marigayi Sheikh Mahmud Gumi da marigayi Sheikh Nasiru Kabara ta wajen wajen fito da hukunce-hukuncen ayoyin da kuma ƙarin bayani kan ma'anoninsa, da dangantakarsu da Hadisai. A farkon watan Nuwamba ne Dr Rijiyar Lemo, wanda Malami ne a Fannin Koyar da Addinin Musulunci a Jami'ar Bayero ta Kano ya fitar da Tafsirin Al-Ƙur'anin wanda tuni aka fara fansar da shi a kasuwa. Malamin yana daga cikin malaman Najeriya da suke yawan rubuce-rubucen manyan littatafai da suke shiga duniya. A lokacin da wakilin BBC Yusuf Ibrahim Yakasai ya je don hira da shi  a shirin ''Ku San Malamanku'' ya ga ɗumbin littattafai a tare da shi, kuma ya ce tun yana sakandare yake sayensu.
religion	Matashiyar da ta rubuta Qur'ani ta hanyar zayyana	Ku latsa alamar wannan hoto da ke sama domin kallon Kur'anin da Fatima ta rubuta. Fatima Ibrahim Maikarfi mai shekara 23 ta rubuta Alkur’ani mai girma na farko a cikin shekaru biyu da rabi. Matashiyar wanda take karatun digiri na biyu a fannin kimiyyar siyasa da diflomasiyyar kasashe a yanzu haka ta kware a zayyana, abin da ya sa ma take rubuta Qur’anin da irin wannan salo na zayyana ko kuma ‘Calligraphy’. An dai haifi Fatima a Najeriya to amma ta tashi a kasar Belgium inda ta samu cikas dangane da karatun addini. “Mahaifana ne kawai suke koya min abin da Allah ubangiji ya hore musu.” Sai dai bayan dawowarsu Najeriya ne Fatima ta koma makarantar Islamiyya inda ta nemi a kai ta ajin farko na yara. Na fuskanci kalubale a ajin nan domin yaran sai su rinka tambaya ta wai da me nake yin sallah saboda sun ji ana biya min Fatiha.”
religion	Naira miliyan 300 na marayu sun yi ɓatan dabo a asusun Kotun Musulunci a Kano	"Hukumar kula da kotunan shari'ar muslunci ta jihar Kano ta tabbatar da ɓatan wasu kudaden marayu sama da naira miliyan 300 da ke ajiye a asusun ɗaya daga cikin bankunan da ta ke ajiye kudadenta. Hukumar ta ce wani bincike da ta gudanar ya nuna cewar an yi amfani da sa hannun bogi wajen fitar da kuɗaɗen daga asusun bankin kotun Shahuci a jihar inda ta ajiye kudaden marayun da ake shari'ar rabon gadonsu a gabanta. Babban akawun hukumar kula da kotun shari'ar musulunci a Kano, Malam Abubakar Haruna Khalili  ya shaidawa BBC cewar kudaden da suke zargin sun yi batan dabo na marayu ne daban daban da ake shari'arsu a gaban kotunan musulunci a sassan jihar ta Kano. Ya ce an gano ɓatansu ne a lokacin da aka tafi fitar da wasu kuɗaɗe da aka ajiye a asusun bankin na wata shari'a tsakanin wani Ƙwara da wani mutum amma sai aka ce babu kudin a ciki. ""Abin ya rage muna miliyan 9 bayan mun san muna da sama da miliyan  100,"" in ji shi. Ya ce bayan sun lura da wawushe kuɗaɗen, sun sanar da hukumomin yaƙi da rashawa waɗanda kuma bincikensu ya gano kuɗaɗen da suka yi ɓatan dabo sun haura miliyan 300. Hukumar manyan kotunan na shari'ar musulunci ta ce ba ta san wanda ya wawushe kuɗaɗen ba. Shugaban hukumar yaƙi da cin hanci da rashwa ta jihar Kano Barista Muhammad Balarabe ya ce za su zurfafa bincike kan wannnan al'amari, kuma za su ci  gaba da gayyatar ɓangarorin da abin ya shafa don bayar da bayanai. Bankin Stanbic IBTC da ake zargin kuɗaɗen sun salwanta a asusun hukumar bai fitar da sanarwa ba kan lamarin kuma ƙoƙarin da BBC ta yi don jin ta bakin  bankin bai samu ba. Yanzu dai abin jira agani shi ne sakamakon rahoton bincike da ɓangarorin biyu za su fitar don gano hakikanin yadda kuɗaɗen suka yi ɓatan dabo da kuma wanda ya wawushe kuɗaɗen na marayu."
religion	Bidiyon Ku San Malamanku Tare da Sheikh Dr Bashir Aliyu Umar	Ku latsa hoton da ke sama don kallon bidiyon: An haifi Dakta Bashir Aliyu Umar a Unguwar Yola a cikin birnin Kano ranar 27 ga watan Yuli 1961. Ya yi karatun allo har zuwa sauka a makarantar Malam Kabiru Khalil da ke Kofar Ƙwaru cikin gidan Sarkin Kano. Ya yi karatun ilimin addini da harshen Larabci a wajen malamai da dama a Kano, ciki har da wan mahaifinsa Marigayi Alƙali Idris Ƙuliya, tsohon alƙalin alƙalan Kano kuma tsohon limamin Kano, da Malam Gali na Malam Shamsu na Magangara da Malam Baba na bayan gidan Wazirin Kano da Shehu Muhammadu Barnoma.
religion	Mutumin da ya soka wa ladanin masallacin London wuka zai gurfana a kotu	"A ranar Asabar ne za a gurfanar da mutumin da ake zargi da kai hari a lokacin da ake salla a babban masallacin birnin Landan. Hukumomin Birtaniya na tuhumar Daniel Horton da laifin soka wa ladanin masallacin, Raafat Maglad wuka ana cikin sallah. Wukar da Daniel ya daba wa Raafat, mai fiye da 70 a duniya, ana cikin sallar La'asar ta yi wa ladanin rauni a wuya. Ana zargin Daniel da yi wa ladanin lahani da mallakar makami, inda za a gurfanar da shi a gaban kotun majistare da ke Westminster. Raafat Maglad ya yi jinya a asibiti bayan daba masa wukar da maharin ya yi a ranar Alhamis. Bayan dawowarsa masallacin a ranar Juma'a, Raafat ya ce ya tausaya wa maharin kuma ya ce bai tsani mutumin ba. Da aka tambaye shi game da saurin dawowarsa masallacin washegarin ranar harin, Raafat ya ce halartar sallar Juma'a na da matukar muhimmanci a gare shi. ""Idan ta wuce ni, na yi babbar asara. Sallar Juma'a na da matukar muhimmanci ga kowane Musulmi,"" in ji shi. Magajin birnin London, Sadiq Khan, na daga cikin wadanda suka mahalarci sallar Juma'ar, inda ya bukaci masallata da su lura da abubuwan da ke faruwa a kusa da su."
religion	Bidiyon Ku San Malamanku tare da Shiekh Tijjani Bala Kalarawi	Latsa hoton da ke sama ku kalli bidiyon: Fitaccen malamin addini Sheikh Tijjani Bala Ƙalarawi ya ce gwagwarmayar neman ilimi ta haɗa shi da manyan malaman ɓangarorin Musulunci a Najeriya Shiekh Abubakar Mahmud Gumi da kuma Dahiru Usman Bauchi. Shehin malamin ya faɗa wa BBC Hausa haka ne ta cikin Kusan Malamanku, inda ya ce ya san 'yan boko da sarakuna sanadiyyar Abubakar Gumi yayin da ya san manyan malamai a wajen Sheikh Isiyaka Rabi'u da Mahmudu Salga. An haifi Shiekh Tijjani Bala a shekarar 1947 (shekara 75) a unguwar Fagge da ke Jihar Kano. Malamin ya shafe mafi yawan rayuwarsa ta zama da karatu a Kano.
religion	Bashir Dan Musa: Ina takaicin yadda aka lalata yabon manzon Allah	"Latsa hoton da ke sama domin kallon hira da  Bashir Ɗan Musa: Fitaccen mawaƙin begen Annabi Muhammad SAW, Malam Bashir Ɗan Musa ya ce yana matukar takaicin yadda aka lalata yabon manzon Allah (SAW) a shekarun nan. Bashir Ɗan Musa ya bayyana haka ne a wata tattaunawa da ya yi da BBC Hausa, inda ya ce rashin ilimi da kuma son rai ne ya kai masu yabo ""suka faɗa duhun jahilci"" a wannan lokaci. ""A baya mukan rubuta waƙa mu bai wa junanmu kamar ni da Rabi'u Usman Baba da Rufa'i Ayagi da Bashir Tashi da sauransu, idan akwai kuskure mu gyara wa juna. ""Za a duba idan ka bai wa Annabi haƙƙin Allah sai a gyara, in kuma ka bai wa wani waliyyi hakkin da ba nasa ba shi ma a gyra maka,"" in ji Malam Bashir. Ya ce idan kana buƙatar yabon Annabi ba sai ka kushe wanda suke tare da shi ba ko kuma 'yan uwansa annabawa ""saboda kowa matsayinsa daban"". ""Idan mutum yana so ya yi bege kamar yadda ya kamata a kan turbar gaskiya to sai ya bi sawun magabata. ""An gama duk wani yabo da za a yi wa ma'aiki, mafi kyau sai mutum ya bi turbar da magata suka bi sai a dace. Amma da ka yi yadda kake so to sai ka zame. ""Da akwai waɗanda suke yin yabo karshe ba sa samun ladan komai, saboda ba sa yin sa kamar yadda ya kamata."" Malam Bashir ya ce shi da ire-irensa sun fara yin ƙasida tun suna zuwa Islamiyya. Iyaye da 'yan uwa sun ba su kwarin gwiwa kan abin da suka sa gaba na yabo. Dan Musa ya ce ya rubuta ƙasidu da bai san adadinsu ba, saboda tun a wancan lokacin yake rubuta wakokin yabo yana bayarwa ana rerawa. Mawaƙin ya shahara ne da waƙar ""Salli ala khairil wara fagafirlana ya rabbana bi jahi sayyadil wara. Kodayake da aka tambaye bai ce ita ya fi so ba, amma ya yi murmushi ya ce: ""Ita ce ta fi shahara a cikin mutane."" ""Na daɗe ina bege kuma babu abin da bege bai yi mani ba. Wata rana ina bege aka tsayar da ni aka ce an biya mani kujerar Makka [aikin Hajji], zan je in gaishe da fiyayyen halitta,"" a cewar Bashir Ɗan Musa. ""A ɓangaren yabon auliya'u kuwa, na yi wakata da nake cewa ""A gaida kalifar TijjaniSshehu Ibrahim Inyasi"". Na yi ta a gaban 'ya'yan Shehu Ibrahim kuma sun yi mani kyauta."" A cewarsa, yabon da ya yi wa wadannan bayin Allah ya sanya shi ne karkashin darajar Ma'aiki, ""babu son rai babu neman wata daukaka daga wani in ba masoyinsa ba"". ""Yabon ya karbu yanzu a duniya don haka akwai wadanda za mu iya cewa za su gaje mu, amma ina kara jaddada cewa yabo ana yin sa ne kan ilimi."" Bashir Dan Musa ya ce yana da mata ɗaya da 'yaya 10 - maza huɗu da mata shida kuma duk suna raye. ""Babban burina a rayuwa shi ne dawwama a kan tafarkin Ma'aiki, ya'ya da jikoki su tafi suma a kan wannan tafarki."""
religion	Hajj 2020: Abin da ba ku sani ba game da Masallacin Harami	"Mun soma wallafa wannan maƙala ce a watan Agustan shekarar 2018. Amma saboda da muhimmancin wannan lokaci muka ga ya kamata mu sake wallafa ta. A sha karatu lafiya. Masallacin Harami da ke Birnin Makka na kasar Saudiyya shi ne masallaci mafi girma da tsarki a ban-kasa. Shi ne masallacin da ake nunka ladan sallah sau dubu dari fiye da sallah a sauran masallatai. Masallacin Harami ne na farko daga cikin masallatai uku mafi daraja a duniya, da suka hada da Masallacin Annabi SAW da ke Madina, da kuma Masallacin Kudus da ke Isra'ila. A cikinsa ne Dakin Ka'aba yake, wanda shi ne ginin farko a duniya kamar yadda musulunci ya nuna, kuma shi ne Al-Kiblar da Musulmai ke kallo a duk lokacin da za su yi sallah daga ko ina a duniya. A can ne ake cika wasu sharudan daya daga cikin shika-shikan musulunci biyar da ake so kownne musulmi ya sauke idan ya samu iko, wato aikin Hajji, kamar Dawafi da Sa'ayi tsakanin Safa da Marwa. Ga wanda bai taba zuwa wannan waje ba zai so ya san yaya wajen yake. Girman Masallacin Harami na Makka ya kai murabba'in mita 356,800, kuma yana iya daukar kusan mutum 800,000 masu ibada a lokacin aikin hajji, kamar yadda shafin intanet mai kula da masallacin ya ruwaito. An kawata wannan masallacin da hasken wutar lantarki tarwal ta ko ina, ta yadda da wuya mutum ya gane lokacin faduwar rana. Akwai lifta da dama da ke kai mutane sama da saukar da su kasa, da matakalar bene mai tafiya da kanta. Akwai ginin karkashin kasa. An shimfide dadumai ta ko ina a cikin masallacin in ban da harabar Ka'aba, an kuma girke manyan kuloli shake da ruwan zam-zam domin mutane su sha. An gina bandakuna na zamani ta kowacce kusurwar masallacin domin miliyoyin mutanen da ke zuwa su samu damar zagayawa ba tare da samun cikas ba. Kazalika an kuma ware na mata daban, na maza daban. Dukkan kayyakin amfanin na zamani ne, kuma masu aikin tsaftace wajen suna nan ba dare ba rana, inda suke tsaftace su. An kuma sanya alamar da ke nuna bandakin maza daban na mata daban, inda aka kafa allon sanarwa da Larabci da kuma Turanci. A wannan tsarkakakken masallaci akwai Ka'abatul Musharrafa, wato Dakin Allah Mai Tsarki, inda nan ce alkiblar da duk musulman duniya ke fuskanta idan suna salla. Tsawon Ka'aba ya kai mita 12, fadinta kuma mita 10 sannan tudunta ya kai mita 15. An lullube ta da Bakin Yadi da ake kira Kiswah, wanda yake dauke da rubutun Kur'ani mai girma da ruwan gwal. Duk shekara ake sauya Kiswah. Kofar shiga Dakin Ka'aba tana daga bangon arewa maso gabashin dakin. A jikin Ka'aba akwai Bakin Dutse, wato Hajrul Aswad inda daga nan ne ake fara dawafi, kuma ana so mai dawafi ya sumbanci dutsen, in ya samu dama. In kuma bai samu damar sunbata ba, sai ya taba da hannu, ko kuma ma ya nuna shi da hannu in bai samu damar tabawar ba. Multazam ma wani bangare ne na Ka'aba da masu ibadah kan tsaya don yin addu'a. Yana tsakanin dutsen Hajarun Aswada da kofar Ka'aba. Ana so idan mutum ya samu dama ya kara kirjinsa da cikinsa da hannayensa a wajen. Yana daga wuraren amsa addu'a. Fadinsa ya kai mita biyu. Akwai kuma Makamu Ibrahim inda a bayansa ne ake so a yi sallah raka'a biyu bayan kammala dawafi. A nan ne aka ajiye dutsen da ke dauke da alamar sawun Annabi Ibrahim AS wanda ya taka lokacin da ya ke ginin Ka'aba. Hijri Isma'il wanda ake kuma kira Hateem wani bango ne a jikin Ka'aba. An zagaye bangaren kadan, kuma yana daga bangaren arewa maso yammacin Ka'aba. Wajen shi ma yana cikin Ka'abah. Kuraishawa ne suka fitar da shi daga Ka'aba lokacin da suka sake ginin dakin. Sun kasa shigar da shi cikin dakin ne saboda rashin kudi. Sun shardanta cewa da kudin Halal kawai za a iya amfani wajen ginin, abinda ya janyo ke nan suka rage girman dakin saboda gaza samun isasshen kudin halal domin aikin. Dutsen Safa da Marwa kamar yadda Allah ya fada a Alkur'ani mai girma ""Lallai ne Safa da Marwa suna daga wuraren ibadar Allah, to, wanda ya yi aikin Hajji a dakin ko kuwa ya yi Umra, to, babu laifi a kansa ya yi dawafi tsakaninsu. Kuma wanda ya kara yin wani aikin alheri to, lallai ne wadannan su ne shiryayyu."" Surah Bakara aya ta 158. Dutsen Safa inda daga nan ake fara Sa'ayi yana da nisan kilomita 0.80 daga Dakin Ka'aba. Yayin da Dutsen Marwah yake da nisan mita 100 daga Dakin Ka'abah. Nisan da ke tsakanin duwatsun biyu kuwa mita 450 ne. Rijiyar Zam-zam Rijiyar Zam-zam na daga bangaren gabas da Ka'aba da nisan mita 20. Wannan rijiya na samar da isasshhn ruwan da bai taba kafewa ba tun lokacin da Ubangiji Subhanahu Wa Ta'ala ya samar da ita a zamanin Annabi Ibrahim AS, kamar yadda malaman tarihi suka ruwaito. Akwai kofoi biyar wadanda su ne manya-manya a Masallacin Harami da suke hada da: Sai kuma wasu kofofin kamar: Akwai kuma kananan kofofi bayan wadannan, inda idan aka hada su sun zama kofofi 95. Akwai manyan Kubbobi guda hudu da aka gina su a kan kofofin Bab Fatha da Bab Abdulaziz da Bab Umra da Bab Safa. Sai kuma kananan Kubbobi 48. Jumullar kubbobin sun kama 52 kenan. Akwai matakalar bene masu amfani da inji guda 56 a baki dayan masallacin, da ake kira Escalator da Turanci. Akwai Hasumaya guda tara a Bab Fahad da Bab Abdulaziz da Bab Umra da biyu a Bab Fath da Bab Safa. Tsawon hasumayoyin sun kai mita 92. Manyan limaman masallacin su ne: Yadda ake wanke masallacin harami da kewaye A na wanke dakin Ka'abah sau biyu duk shekara. Ana wanketa ne da ruwan da aka cudanya da turaren oud, da ruwa mai kanshin furrai, da kuma ruwan zam-zam. Manyan shugabannin Saudiyya ne ke jagorantar wankin, tare da wasu shugabannin musulmai na duniya da ake gayyata. Ana nuna wata irin kwarewa da bajinta wajen wanke filin masallacin, wato wajen da ake dawafi a kasa da minti 30. Haka kuma ana wanke duka tayil din da ke cikin masallacin da kewaye, da kubbobi, da hasumiyoyi, da durkoki, da gadoji da kuma kofofin masallacin a kullum. Su ma magudanan ruwan da ke masallacin ana wanke su da sabulu da maganin kwari. Wuraren da ake wankewa sun hada da wajen Safa da Marwa, da ma harabar masallacin daga waje. Fadin wajen da ake wankewa a kullum ya kai murabba'in mita 700,000. Sannan idan an kammala aikin fadada masallacin, girman wajen da ake wankewa zai kai murabba'in mita miliyan daya da dubu dari takwas. Shinfidun darduman alfarma da ke masallacin sun kai 30,000, kuma a ko da yaushe suna kasancewar tsaf-tsaf gami da kanshi. An kafa wani wajen wanken darduman na zamani na musamman domin wanke shinfidun masallacin kawai. Sau uku ake wanke shinfidun a kullum. Sannan ana bin matakai har zuwa biyar wajen wankewar. Matakan suna farawa ne da kade musu kura, da wanke su, da matse su, da shanya su a rana, sannan a nannade su. Su kuwa wuraren alwala da na shan ruwan zam-zam ana wanke su ne sau biyar a kullum. Su kuma bandakai (mekawayi, bayan gida) da yawansu ya kai 14,000 ana wanke su sau hudu a kowace rana. Duk da dubban mutane da ke shiga wuraren na ibada, ana wanke wuraren ba tare da an shiga rayuwar masu ibada ba. Sama da mutum 200 ke sa ido domin ganin an tsaftace wuraren ibadar yadda ya kamata. Mutum 27,000 ne ke aikin wanke wuraren na ibada, yayin da mutum 100 ke sa ido wajen ganin an yi tsaftace wuraren yadda ya kamata. Akwai kuma motoci 40, da motocin daukar shara 120, da motoci 60 na musamman masu wanke wuraren ibadar da ake amfani da su yau da gobe. Yawan sharar da ake kwashewa da kullum ta kai tan 25, amma a lokacin da aikin Hajji da Umara da ake samun karuwar jama'a, yawan sharar yana kai wa tan 90. Otal-Otal Akwai manya-manya otal-otal da baki mahajjata ko masu Umra ke sauka wadanda ke daf da wannan masallaci. A cikinsu akwai Darul Tauhid da Zam-Zam Towers da Makkah Hilton da Makkah Millenium da Swissotel Almakam da dai sauran su. Masarautar Saudiyya tana ware miliyoyin daloli domin kula da aikin fadada wannan masallacin da kuma tsaftace shi."
religion	Clarence Seedorf: Tsohon dan kwallon Holland ya Musulunta	"Tsohon fitaccen ɗan wasan ƙwallon ƙafa na Holland Clarence Seedorf ya musulunta, kamar yadda ya sanar a shafinsa na Instagram. Tsohon ɗan ƙwallon na Ajax da Real Madrid da AC Milan wanda ya lashe kofin zakarun turai sau huɗu ya ce matarsa ce ta musuluntar da shi tare da koyar da shi addinin Islama. A cikin saƙon da ya wallafa a shafinsa na Instgram inda yake tabbatar musuluntarsa, Seedorf ya bayyana godiya ga matarsa da kuma waɗanda suka tura masa sakwannin murna na shiga addinin musulunci. ""Ina matuƙar cikin farin ciki da kuma farin cikin kasancewa dukkan 'yan uwa a fadin duniya musamman masoyiyata Sophia wadda ta karantar da ni ma'anar Musulunci,"" kamar yadda Seedorf  ya bayyana a shafinsa na Instagram. Sai dai tsohon fitaccen ɗan wasan ya ce ba zai sauya sunansa ba, duk da ya musulunta yana mai cewa zai ci gaba da amfani da sunansa na Clarence Seedorf. ""Ban sauya sunana ba kuma zan ci gaba da amfani da Clarence Seedorf suka raɗa min!"" Matarsa, Sophia Makramati, ƴar Canada ce asalin Iran kuma sun shafe shekara biyu a Dubai, Daular Larabawa. Ta bayyana farin cikinta a Instagram da kuma rawar da ta taka ga musuluntar da Seedorf. ""Ina matuƙar farin ciki da alfahari da kasancewa cikin wannan muhimmin lokaci na soyayyata da Clarence Seedorf na shiga cikin al'ummar Musulmi,"" in ji ta. Sama da mutum 34,000 suka yi tsokaci a saƙon na Seedorf a Instagram yayin da mutum 376,000 suka so saƙon. Seedorf yana cikin ƴan wasan da suka yi tashe a ƙwallon ƙafa da ke magana da harsuna da dama na duniya, harshen Holand da Inglishi da na Italiya da Spain da fotuganci da na Tongo. Tsohon ɗan ƙwallon ya lashe kofin zakarun Turai a Ajax a 1995 da Real Madrid a 1998 da 2003 da kuma 2007 a AC Milan. Ya kuma lashe La liga a Real Madrid a 1997 da kofin Seria biyu a AC Milan a shekarun 2004 da 2011. Ya taɓa horar da ƴan wasan Kasar Kamaru kafin sallamar shi bayan gasar cin kofin Afirka a 2019"
religion	Macron ya ba shugabannin Musulmin Faransa wa'adi su amince da 'tsarin ƙasar'	"Shugaban Faransa Emmanuel Macron ya nemi shugabannin Musulmai da su amince da abin da ya kira ""tsarin mulkin Jamhuriyya"" a wani ɓangare na yaƙar masu tsaurin kishin addinin Islama. A ranar Laraba ya bai wa shugabannin Majalisar Ƙoli ta Musulmi a Faransa (CFCM) wa'adin kwana 15 ta amince da tsarin. Dokar ta bayyana cewa Musulunci addini ne ba wata manufar siyasa ba, tare da haramta ""katsalandan daga ƙasashen waje"" a ƙungiyoyin Musulmi. Wannan na zuwa bayan hare-haren ta'addanci da aka kai ƙasa da wata ɗaya. Mista Macron ya kuma kare tsarin manufofin Faransa bayan hare-haren da aka kai da suka ƙunshi har da fille kan  malamin da ya nuna wa ɗalibai zanen ɓatanci ga Annabi Muhammad a aji a watan jiya. A makon da ya gabata, shugaban da ministan harakokin cikin gida Gérald Darmanin, ya gana da shugabannin Musulmi a fadarsa ta Élysée. ""Wasu sharuɗɗa za a rubuta su cikin launin baƙi da fari (cikin kundin): wato ƙin amincewa da manufar siyasa a addinin Musulunci da kuma duk wani katsalandan daga wata ƙasa,"" kamar yadda wata majiya ta shaida wa jaridar Le Parisien  bayan ganawar. Wakilan majalisar Musulman ta CFCM sun kuma amince da kirkirar Majalisar Limamai ta Kasa, wacce za ta tantance malaman da ba su shaida a hukumance wanda kuma za a iya janye wa idan an saɓa sharuɗɗan. Shugaba Macron ya kuma sanar da sabbin matakai na tunkarar abin da ya kira ""Masu tawayen Islama"" a Faransa Matakan sun haɗa da wani ƙudurin doka da zai nemi haramta tsattsauran ra'ayi. An gabatar da matakin a ranar Laraba kuma ya ƙunshi hana karatun gida tare da hukunci mai tsauri ga waɗanda suka razana jami'an gwamnati ta fuskantar addini. Kowane yaro za a ba shi wata lambar shaida ƙarƙashin dokar da za a yi amfani da ita don tabbatar da suna zuwa makaranta. Iyayen da suka saɓa dokar za su iya fuskantar hukuncin ɗaurin watanni shida da kuma tara mai yawa. Ƙudirin dokar, wanda kamfanin dillacin labaran AFP ya fara gani, kuma laifi ne ga wani ya bayyana bayanan wani ta hanyar da za a gano inda suke domin cutar da su. Samuel Paty, malamin da aka kashe a wajen makaranta a watan da ya gabata, wata yekuwa ce a intanet ta haifar da kisansa a 16 ga Oktoba. ""Dole ne mu ceto ƴaƴanmu daga hannun masu kaifin kishin Islama,"" kamar yadda Mista Darmanin ya shaida wa jaridar Le Figaro ranar Laraba. Majalisar zartarwar Faransa za ta tattauna kan daftarin dokar a ranar 9 ga Disamba. Kare Mujallu A farkon wannan shekarar, Shugaba Macron ya bayyana addinin Islama a matsayin addinin ""rikici"" kuma ya kare ƴancin mujallu na wallafa zane-zanen da aka yi na nuna ɓatanci ga Annabi Muhammad. Zane-zanen da aka ɗauka haramtattu a addinin Islama kuma abin ƙyama ga al'ummar Musulmi. Bayan waɗannan kalaman, shugaban na Faransa ya zama abin ƙyama a yawancin ƙasashen Musulmi inda masu zanga-zanga suka yi kiran ƙauracewa kayayyakin Faransa. A Faransa, ana bin tsarin boko zalla, kuma tsarin ƙasar. Ƴancin faɗar albarkacin baki a makarantu da sauran wuraren taruwar jama'a da daga cikin tsarin ƙasar, kuma ƙoƙarin hana wannan don kare wani ra'ayin wani addini ƙasar na kallonsa a matsayin rusa haɗin kan ƙasa. Faransa ita ce ƙasar da ta fi yawan Musulmi a ƙasashen Turai."
sports	An tsawaita zaman Southgate matsayin kocin Ingila	Kocin Ingila Gareth Southgate zai cigaba da jan ragamar tawagar Three Lions har sai an kammala gasar Euro 2024 da za a yi a Jamus.\n\nAn nada kocin mai shekaru 52 ne a 2016, kuma ya kai Ingila wasannin kusa da karshe a gasar kofin duniya ta 2018 da kuma gasar nahiyar Turai ta Yuro 2021.\n\nA yanzu aikin Southgate zai kare ne a watan Disamban 2024 bayan an kammala gasar kofin nahiyar Turai da Jamus za ta karbi bakunci.\n\nHukumar kwallon kafa ta Ingilar ce ta fitar da sanarwar cewa ''ta gamsu da aikin Southgate da mai taimaka masa Steve Holland'', kuma tana so su cigaba da namijin kokarin da suke yi.\n\nFaransa ce ta cire Argentina a zagayen quarter finals na gasar kofin duniya ta Qatar 2022 da aka kammala jiya.\n\nA yanzu Gareth Southgate yabi sahun Koci Walter Winterbotton da Sir Alf Ramsey da kuma Sir Bobby Robson, wadanda suka kafa tarihin dadewa kan karagar kocin Ingila a tarihi.
sports	An sayar da rigar Maradona ta kofin duniya fam miliyan 7.1	An sayar da rigar Diego Maradona wadda ya ci Ingila da hannu a gasar cin kofin duniya kan fam miliyan 7.1. Rigar ita ce wadda ya saka a wasan da Argentina ta doke tawagar Ingila a gasar kofin duniya a 1986. Rigar ta zama ta daya mafi tsada da aka sayar a duniya daga cikin kayayyakin wasanni. Tsohon dan kwallon tawagar Ingila, Steve Hodge ne ya saka rigar a kasuwa, wanda ya mallaka, bayan da ya yi musaya da Maradona shekara 36 da suka wuce, bayan wasan na kwata fainals a Mexico. Bayan da Mardona ya mutu a Nuwambar 2020, Hodge ya ce ba zai sayar da rigar ba. Sai dai kuma a cikin watan Disamba, Hodge ya ce mutane da yawa na son sayen rigar a wajensa, sannan ya musanta batun cewar yana neman wadanda za su sayi rigar. Kamfanin yin gwanjo mai suna Sotheby ne ya sayar da rigar kan kudi fiye da yadda aka yi hasashen yadda ya kamata a sayar da ita,
sports	Jurgen Klopp ya bai wa Salah zabi kan makomarsa a Liverpool	"Kocin kungiyar Liverpool Jurgen Klopp ya ce a yanzu zabi na ga Mohammed Salah na ko zai rattaba hannu kan kwantiragin tsawaita zaman sa a kungiyar ko akasin hakan. A halin da ake ciki dai kwantiragin Salah zai kare ne a karshen kakar badi. A baya-bayan nan dan wasan mai shekara 29, ya ce ya na son ci gaba da zama a kungiyar, amma makomarsa na hannun kungiyar kuma baya neman wani gagarumin abu. ""Tabbas Mo yana sa ran kulob din zai nuna dogon buri akan shi, mun kuma yi duk wani abu da ya dace don haka, dabara ta rage ga mai shiga rijiya, kuma daman haka ake yi, babu wani abu da ya rage ayi ko wani abu da zan fada amma komai na tafiya yadda ya dace,"" in ji Klopp. Klopp ya kara da cewa shi a ganinsa, matakin da kungiyar ta dauka na barin Sala ya zabi abin da ya ke so shi ne ya dace. ""A gani na, wannna shi ne abin da ya dace a halin yanzu. Babu wani abu na daban da ya faru, dan haka ba a rattaba hannu kan wani kwantiragi ba, kuma ba a ki yin hakan ba, babu kuma wanda ya hana Mo yin abin da ya ke so. Shi ya sa na ke cewa babu gaggawa a cikin lamarin nan, mu dakata zuwa lokacin da ya dace."" A shekarar 2017 ne Salah ya shiga kungiyar ta Liverpool daga kulup din Roma na Italiya, kawo yanzu ya zura kwallo 152  cikin wasanni 237 da ya bugawa kungiyar. Ya taimakawa kuluf din daukar kofin Premier League, da Champions League, da League, sannan ya yi nasarar dauko kofin duniya da na Uefa Super Cup a lokacin da ya ke Anfield."
sports	Enyimba 2-1 Rangers: Kungiyar Aba ta doke Rangers a wasan hamayya	Enyimba ta yi nasara a kan Enugu Rangers da ci 2-1 a gasar Firimiyar Najeriya da suka kara ranar Lahadi. A wasan na hamayya Rangers ce ta fara cin kwallo ta hannun Martin Ossy a minti na 15 da fara tamaula, daga baya Victor Mbaoma ya farke kan hutu. Enyimba ta ci na biyu ta hannun Victor Mbaoma kuma na biyu da ya zura a raga a jarawar. A wasan farko da suka hadu a bana Enyimba ta yi nasara, kenan a karon farko ta doke  Rangers gida da waje tun bayan sama da shekara 20. Sakamakon wasannin mako na 22 da aka buga ranar Lahadi: Wasannin mako na 22 da za a buga ranar Litinin:
sports	Kasuwar 'yan kwallo: Makomar Ronaldo, Jesus, Raphinha,a Lukaku, Lewandowski, Spence, De Jong	Dan wasan gaba na Portugal Cristiano Ronaldo, mai shekara 37, ya fara shirin barin kungiyar kwallon kafa ta Manchester United. (La Repubblica) Arsenal na duba yiwuwar rattaba hannu kan dauko dan wasan Manchester City, asalin Brazil kuma na gaba Gabriel Jesus, mai shekara 25. Gunners na fatan fam miliyan 30 za ta sayo dan wasan, to amma ita City fam miliyan 50 take nema kafin ta saki dan wasan. (Sky Sports) Watakil Gunners ta sake rattaba hannu domin dauko dan wasan tsakiya na Leicester asalin Belgium, Youri Tielemans, mai shekara 25, duk da ce wa su na shirin kammala yarjejeniyar dauko wani dan wasan tsakiya na Porto, Fabio Vieira, mai shekara 22, da shi ma dan asalin Portugal ne. (Evening Standard) Arsenal na son dauko dan wasan Leeds asalin Brazilia Raphinha, mai shekara 25, da dan wasan Ajax mai tsaron baya na Argentina Lisandro Martinez, mai shekara 24. (Athletic, subscription needed) Kociyan Chelsea Thomas Tuchel, na son maye gurbin mai kai hari na Belgium Romelu Lukaku,  mai shekara 29 - wanda Inter Milan ke farauta, haka ma mai kai hari na Bayern Munich mai shekara 33 dan Poland Robert Lewandowski, sai dai akwai wata sarkakiya da ke tattare da hakan. (ESPN) Barcelona  na son dauko Lewandowski, tare da cewa dole nan gaba ya bar Bayern, sai dai ba ya son bata alakarsa da kulob din na Jamus ta hanyar tilasta komawa wani. (Express) Nottingham Forest za su karkare shirin siyo mai tsaron baya na faransa Moussa Niakhate, dan shekara 26. (Football Transfers) Southampton na duba yiwuwar dauko mai tsaron baya na Bayern Munichkuma dan Amirka Chris Richards, mai shekara 22. (GiveMeSport)
sports	Eden Hazard ya yi ritaya daga buga wa Belgium tamaula	Eden Hazard ya yi ritaya daga buga wa tawagar Belgium tamaula yana da shekara 31, bayan da aka fitar da kasar daga Gasar Kofin Duniya a Qatar. Hazard ya fara yi wa kasar tamaula yana da shekara 17 da haihuwa a 2008, wanda ya yi karawa 126 da cin kwallo 33. Dan wasan yana cikin tawagar Belgium da ta kai daf da karshe a Gasar Kofin Duniya a 2018, inda Faransa ta doke ta 1-0. Sai dai Belgium ita ce ta uku a wasannin, bayan da ta yi nasara a kan Ingila. Hazard ya fara buga wa Belgium wasa a karawa da Luxembourg, wanda ya shiga canji - a lokacin shi ne matashi na takwas da ya yi wa kasar tamaula. Daga nan ya buga wasa uku a Gasar Kofin Duniya da karawa biyu a Gasar nahiyar Turai - wanda ya yi wa kasar kyaftin sau 56. Hazard ya buga wasannin Gasar Kofin Duniya uku a Qatar, inda Belgium ta ci Canada 1-0, sannan ta tashi 0-0 da Croatia, sannan Morocco ta doke ta 2-0. Tsohon dan wasan Chelsea ya koma Real Madrid kan £150m a 2019. Ya yi kaka bakwai a Stamford Bridge da cin Premier biyu da FA Cup da League Cup da kuma Europa League.
sports	Liverpool ta sayar da Minamino ga Monaco	Liverpool ta amince ta sayar da dan kwallon tawagar Japan, Takumi Minamino ga Monaco kan fam miliyan 15.5. Kungiyar da ke buga Ligue 1 tana daga jerin masu zawarcin dan wasan mai shekara 27, wanda ya koma Reds daga Red Bull Salzburg kan fam miliyan 7.25 a 2020. Dan wasan ya ci kwallo 14 a wasa 55 da ya yi wa Liverpool, kuma shi ne kan gaba a zura kwallaye a raga a FA Cup da League a kakar da aka kammala. Kwallo bakwai da Minamino ya ci a kakar da ta wuce sun taimakawa Jurgen Klopp daukar FA Cup da League Cup. Sai dai kuma wasa 11 ya yi a kakar da ta wuce da Liverpool ta yi ta biyu a Premier League, kofin da Manchester City ta lashe. Minamino ya buga wasannin aro a Southampton a Fabrairun 2021 da yin wasa 10, daga baya ya koma Liverpool a kakar 2021-22. Tuni dai Sadio Mane ya kammala komawa Bayern Munich, kan kwantiragin kaka uku. Bayan da dan wasan tawagar Senegal ya koma Bundesliga, Liverpool ta dauko dan kwallon tawagar Uruguay, Darwin Nunez daga Benfica kan fam miliyan 64. Haka kuma Liverpool ta dauki Fabio Carvalho daga Fulham kan fam miliyan biyar da kuma matashin dan wasa mai shekara 18, Calvin Ramsay daga Aberdeen kan fam miliyan 4.2.
sports	D﻿a kyar Pogba ya buga gasar Kofin Duniya a Qatar	"Za a yi wa d﻿an wasan Faransa mai taka leda a Juventus, Paul Pogba tiyata a gwiwar kafarsa, abin da ke nufin watakila ba zai buga gasar kofin duniya da za a yi a Qatar a bana ba. Pogba, mai shekara 29, ya ji raunin a watan Yuni, wanda kawo yanzu bai buga wasa ba tun fara kakar 2022/23. Faransa za ta fara wasan kare kofinta, inda za ta kece raini da Australia ranar 22 ga watan Nuwambar 2022. ""A safiyar nan Pogba ya yi atisaye a karo na biyu, amma sai tsayawa ya yi, hakan ya sa muka yanke shawarar yi masa tiyata,'' in ji kociyan Juventus Massimiliano Allegri. ""Muna sa ran watakila ya dawo buga tamaula a cikin watan Janairu.'' Z﻿a a dakatar da wasannin Serie A daga ranar 13 ga watan Nuwamba domin buga kofin duniya, daga baya a ci gaba da fafatawa cikin Janairu. A﻿n tambayi kociyan ko Pogba zai iya buga wa Faransa kofin duniya, Allegri ya kara da cewar ''Gasar kofin duniya ba matsala ta bace, kalubalen Juventus ya koma buga tamaula a cikin watan Janairu.'' Pogba ya sake komawa kungiyar da ke buga Serie A da taka leda a kakar nan, bayan da kwantiraginsa ya kare a Manchester United. Dan wasan ya ci kwallo a karawar da Faransa ta doke Croatia 4-1 ta kuma lashe kofin duniya a Rasha a 2018 na biyu da ta dauka jumulla kenan."
sports	Liverpool ta kammala cinikin Carvalho daga Fulham	Liverpool ta kammala daukar Fabio Carvalho daga Fulham, wanda ake sa ran dan wasan zai koma Anfield ranar 1 ga watan Yuli. Mai shekara 19 ya taka rawar gani da ta kai Fulham ta samu tikitin shiga Premier League a badi, bayan cin kwallo 10 da bayar da takwas aka zura a raga a bana. Tun farko kungiyoyin biyu sun cimma yarjejeniya ta daukar dan kwallon a watan Janairu, daga baya batun ya bi ruwa. Carvalho ya buga wa tawagar kwallon kafa ta matasan Ingila 'yan kasa da shekara 21 tamaula, wanda ya fara yin wasan farko da Portugal a watan Maris. Ya fara tamaula daga matasan Fulham, wanda ya yi takarar gwarzon dan wasan English Football League, inda Brennan Johnson na Nottingham Forest ya lashe kyautar. Ranar 28 Liverpool za ta buga wasan karshe da Real Madrid a gasar Champions League a Faransa. Liverpool na fatan daukar kofin Zakarun Turai na bakwai, ita kuwa Real Madrid na sa ran cin na 14 jumulla. Liverpool wadda ke fatan lashe kofi hudu a bana ta rasa Premier League a ranar Lahadi, bayan da Manchester City ta dauki na shida jumulla. Kungiyar Anfield ta yi nasarar daukar Caraboa Cup da FA Cup a bana, wanda ta doke Chelsea ta kuma lashe kofunan a kakar nan.
sports	Kasuwar ƴan ƙwallo: Makomar Mount, Terrier, Neves, Laporte, Zinchenko, Aguerd	Manchester United na duba yiwuwar raba Mason Mount, dan wasan tsakiya na Chelsea da Ingila mai shekara 23 da Chelsea. Har yanzu dan wasan bai sanya hannu kan sabuwar kwantiragi a Stamford Bridge ba (Sun) Liverpool na ci gaba da sa ido kan Martin Terrier, dan wasan gaba mai shekara 25 na Rennes da kasar Faransa a matsayin wanda zai maye gurbin Sadio Mane, wanda ake sa ran zai bar kungiyar. (Mirror) Kocin Barcelona Xavi ya tattauna da Ruben Neves, dan wasan kungiyar Wolves da Portugal mai shekara 25 kan kokarin saye shi. (Sport - in Spanish) Har yanzu Juventus na son sayen Aymeric Laporte, dan wasan baya na Sfaniya da Manchester Citymai shekara 28. (Corriere dello Sport via Manchester Evening News) West Ham daf da sayo Nayef Aguerd, dan wasan baya na Rennes. (Evening Standard) Arsenal na ci gaba da nuna sha'awar dauko Youri Tielemans dan wasan tsakiya na Leicester mai shekara 25. (Fabrizio Romano) Chelsea ta sake bayyana sha'awarta kan raba Sergiono Dest, dan wasan bayan na Barcelona mai shekara 21. (Mail) Dan wasan gaba na Paraguay mai shekara 28, Miguel Almiron ba zai bar Newcastle United ba a karshen kakar wasa ta bana. (Chronicle Live) Inter Milan na tattaunawa da lauyoyin Romelu Lukaku, dan wasan gaba na Chelsea mai shekara 29, domin duba yadda za a mayar da shi gasar Serie A. (Guardian)
technology	Jaipur: Tsawa ta kashe mutum 16 suna cikin ɗaukar hoto a Indiya	"Tsawa ta kashe a ƙalla mutum 16 tare da jikkata wasu da dama a garin Jaipur da ke arewacin Indiya a ranar Lahadi. Mutanen suna ɗaukar hoton ""selfie"" ne a cikin ruwan da ake sheƙawa a saman wata hasumiya da ke wani gini mai tarihi na yawon buɗe ido. Mutum 27 ne ke kan ginin da kuma bangon a lokacin da abin ya faru, kuma rahotanni sun ce wasu daga cikin su sun yi tsalle sun faɗa ƙasa. A ƙalla mutum 2,000 tsawa ke kashewa duk shekara a Indiya. Wani babban jami'in ɗan sanda ya shaida wa kafafen yaɗa labarai cewa mafi yawan mutanen da suka rasun matasa ne. A ranar Lahadi kaɗai an samu rahotannin mutuwar mutum tara a faɗin jihar Rajasthan inda Jaipur yake, a cewar kafofin yada labaran yankin. Rahotanni sun ce ana kuma samun rahotannin mutuwa a sauran jihohi sakamakon faɗuwar tsawa. An ruwaito cewa a ƙalla mutum 41 - mafi yawa mata da yara ne tsawa ta kashe a gundmomin jihar Uttar Pradesh. Mafi yawan waɗanda suka rasun mutum 14 a birnin Prayagraj suke. Manyan ministocin Uttar Pradesh da Rajasthan sun sanar da biyan dala 6,700 a matsayin diyya ga iyalan waɗanda suka rasun. Ofishin Firaminista Narendra Modi ma ya sanar da biyan dala 2,681 ga iyalan mamatan a dukkan jihohin uku. Damuna na farawa ne daga watan Yuni zuwa Satumba a kowace shekara, inda ake zabga ruwan sama. Hukumar Kula da Yanayi ta Indiya ta ce mace-mace sakamakon faɗuwar tsawa ya nunka a Indiya tun bayan shekarun 1960 - kuma sun ce ɗaya daga cikin dalilan shi ne sauyin yanayi. Bayanan sun ce faɗuwar tsawa ta ƙaru da kashi 30 zuwa 40 cikin 100 a wuraren tsakiyar shekarun 1990. A shekarar 2018, an yi tsawa sau 36,749 a jihar Andhra Pradesh da ke kudancin ƙasar kaɗai cikin sa'a 13 kacal. Jami'ai sun ce an fi samun hakan a yankunan da ba su da bishiyoyi masu duhuwa, inda hakan ke jawo mutane ke zama cikin tsautsayin tsawar ta faɗa musu."
technology	Taurarin TikTok ‘yan kabilar Maasai sun ja hankalin masu son fina-finan Bollywood	"Sanye da tufafinsu na gargajiya na 'yan kabilar Maasai kana kewaye da shanu, sabbin taurarin shafin TikTok na kasar Tanzania, 'yan uwan juna Kili da Neema Paul, sun shirya tsaf domin nadar sabon faifen bidiyonsu. An kafa wata wayar komai-da-ruwanka a kan wani turke tsawon mita daya daga gidansu da ke Mindu Tulieni, wani dan karamin kauye a gabashin yankin Pwani. Gari mafi kusa Lugoba, tsawon sa'a daya ne a tafiyar kafa. Saboda babu wutar lantarki a kauyen, Kili kan ziyarci garin ne a kullum domin saka wayarsa a caji. Yayin da suke tsaye a gaban na'urar daukar hoto, Kili mai shekaru 26, na tsaye a bayan kanwarsa Neema mai shekaru 23. Da zarar an fara saka wakar, 'yan uwan junan kan fara bi ta kai da bakunansu da harshen Indiyanci kana suna rawar fitattun wakokin fina-finan masana'antar Bollywood. A cikin watanni da suka gabata, faya-fayen bidiyon wakokin da suke bi sun karade fadin kasar India. Faifen bidiyonsu mafi shahara da suka dauka shi ne na wakar Raataan Lambiyan daga wani sabon fim na wannan shekarar mai suna Shershaah, ya samu masu kallon sa kimanin miliyan daya cikin 'yan kwanaki. Kana manyan taurarin fim din Kiara Advani da Sidhart Malhotra sun rika yada shi. Asalin wanda yar era wakar Jubin Nautiyal, ya yi wa 'yanuwan juna wata Ba-zata a lokacin da ake yin wata hira da su kai tsaye a gidajen rediyo na kasar India. ""Kowa ya san ku a Indiya,'' Nautiyal ya shaida musu. ""Kun yin suna da farin jini!'' Hada faifen bidiyon daga kauyen Mindu Tulieni, inda akasarin mazauna kauyen bas u da wayoyin salula, ya sa Kili da Neema suka cika da mamaki cewa faye-fayen bidiyonsu zai kai ga miliyoyim mutane a kasar Indiya da fadin kasashen duniya ba. ""Da farko mun dauki batun na bidiyon kamar wata raha ce, ba mu taba tsammani zai karade duniya ba,'' in ji Kili. '' Don lokacin da na fara ganin yawan mutanen da suke kallo da kuma yadda mutane a kasar India ke ta magana a kai, na cika da mamaki. Na ji wani farinciki.'' Na ji matukar dadi a rai na."" Karfin guiwar da suka samu na nadar wannan faifen bidiyo na su ya faru ne saboda yadda suke matukar kaunar kallon fina-finan Bollywood, wanda ya fara kallo a lokacin da ya tafi karatu a babban birnin Dodoma. Duk da cewa bay a fahimtar harshen, shi da kanwarsa sun koya wa kan su yadda za su yi wakar Indiyanci. ""Tun ina dan karami, ina kallon fina-finan Indiya a gidajen kallon fim na yankin mu a Tanzania, sai na ji na fara son fina-finan da wakoki. Idan kana son abu ya kan zama a bu mafi sauki ka koya,'' in ji Kili. ''Ya dauke ne tsawon kwanaki biyu zuwa uku in koya tare da yin bitar wakar. Na gano ma'anar wakar da Turanci, don in san yadda zan rika nuna wa a fuska da jikina yada ya dace,'' ya ce. ""Ko da ban fahimci a kan me aka yi wakar ba, na kan iya gane wa ta hanyar bin kidan. Bayan da farko ya fara daukar bidiyon shi kadai, Kili ya saka kanwarsa Neema ciki, wacce ita ma take matukar kaunar fina-finan Bollywood, ta shiga cikin daukar faye-fayen bidiyon. ""Lokacin da dan uwana ya nemi in yi bidiyon tare da shi, na ki amincewa da farko saboda ina jin kunyar tsayawa a gaban na'urar aukar hoto,'' in ji Neema. ""Amma daga bisani na fara sabawa da shi. Abin ban mamaki ne yadda abubuwa suka kasance - ba mu taba tsammani rana irin wannan za ta zo ba.'' 'Yan uwan junan biyu, da a baya kan shafe ranakunsu suna kiwon shanu da noma, yanzu suna amfani da lokutansu wajen hirarraki ga manyan tashoshin talabijin da rediyo na kasar Indiya. Idan aka dawo gida kuma, nan ma suna samun kulawa da tagomashi a matsayin taurarin TikTok mafiya shahara a Tanzania. Yanzu haka sahihin shafin Kili na TikTok na da mabiya miliyan daya da dubu dari takwas. Ya fara bude shafin kimanin kasa da shekara daya - bayan da ya samu labarin manhajar ta hanyar abokansa. Tuni ita ma Neema ta bude nata shafin na Instagram, wanda ke da mabiya kusan 65,000 Amma kuma yayin da labarin shaharar wadannan 'yan uwan juna biyu ya ja hankulan kasashen duniya, danginsu da sauran mazauna kauyen ba su da masaniya sosai game da sabuwar daukakar da suka samu. ""Mutane da dama a nan ba su da wayoyin salula kuma ba su san komai ba game da shafukan sada zumunta. Ko ita kan ta Neema bata san komai a kai ba sosai. Tana jin dadi kawai amma bata san tasirin da hakan ke haifarwa ba,"" in ji Kili. ""Kowa ya rude a lokacin da manema labarai suka fara shigowa kauyenmu da ma'aikatan gidan talabijin. ""Da farko, danginmu sun yi ta mamaki dalilin da ya sa nake rawa da waka a maimakon kula da shanu. ""Yanzu sun fara fahimtar cewa ina yin wani abu mai kyau.'' Buri ne da ya cika ga Kili da Neema, wadanda suka ce sun dade suna son su shiga masana'antar nishatantarwa, amma ba su taba tsammani mafarkinsu zai zama gaskiya ba. ""Mun fito daga wani karamin kauye ne a wajen birni, don haka ban taba tsammani mafarkina na zama tauraruwa da kuma kasancewa a gaban na'urar daukar hoto zai taba zama gaskiya ba. Na dai bar batun a cikin zuciyata,'' in ji Neema, wacce ba kamar yayanta ba, bata taba fita wajen kauyen Mindu Tulieni ba. ""Samun damar zuwa kasar India zai zamawani abin farin ciki ne.'' Yayin da duniya ke kallo, 'yan uwan junan sun bayyana cewa a shirye suke su fara aiki a kan sabon bidiyonsu ga mabiyansa. ""Muna so mutane su rika jin dadin kallon bidiyonmu, shi yasa muka fara yi,'' in ji Kili. ""Manyan abubuwa na nan tafe, don haka mabiyanmu su zauna cikin shiri.'' Priya Sippy 'yar jarida ce mai zaman kanta da ke zaune a London."
technology	IPhone 13 za ta inganta tsarin daukar hoto da bidiyo	"Kamfanin Apple ya sanar da sabon samfurin wayarsa ta iPhone 13, wacce za ta iya daukar faifen bidiyon ''hoton fuska'' mai cikakken fasali - wanda hakan ke nufin wani bangare na hoton da abin da ka dauka zai kasance ya fita sosai, a yayin da sauran bangarorin kamar na baya da kuma gefensa za su kasance dusu-dusu. Sabon yanayin daukar bidiyo ''na nuna yadda wani ke shirin shiga cikin bangon kewayen hoton'' kana ya kan mayar da hankali a kan su, in ji kamfanin Apple - wani abu da ake kira ''mayar da daukacin hankali kan abu''. Ita kadai ce wayar tafi-da-gidanka da za ta bai wa masu amfani da ita damar yin gyare-gyare da kwaskwarima bayan daukar hoton, jagoran kamfanin na Apple Tim Cook ya bayyana. Amma kuma, akasarin sauran abubuwan da sabuwar samfurin wayar ta kunsa an kara sabuntawa ne daga samufurin na baya. Haka kuma labarai game da aibun da ya shafi sirri a tattare da wayoyin kamfanin na Apple wanda ka iya bankada sakonnin kar-ta-kwana na masu amfani da wayoyin sun kankane wannan sabon batu. A ranar Litinin ne kamfanin na Apple fitar da wani tsari na tsaro ga aibun da aka bayyana a baya wanda bata san da shi ba - wanda zai bai wa masu kutse damar shiga cikin bangaren sakonnin kar-ta-kwana ba tare da mai mai amfani da wayar ya latsa a kan layin da zai bude musu wani shafi ba ko kuma kundi. Sabuwar iPhone din ta kunshi guntun karfe mai sauri na A15, da kuma fuska mafi haske, da karfin batirin da zai kai tsawon sa'oi biyu da rabi, kana ta  zo da sabbin launuka da suka hada da ruwan hoda, da shudi, da ja, da baki da kuma fari. Sabuwar wayar ta iPhone na kuma da ma'ajiya mai daukar nauyin gigabait 500(500GB) wanda mafi karancin ma'ajiyarta ke kai wa har gigabait 128 (128GB) idan aka kwatanta da samfurin irinta na baya masu nauyin gigabait 64 (64GB) kawai. Apple ya kuma bugi kirjin nuna goyon bayansa wajen kare muhalli, yana mai cewa an sarrafa wayar da kayyaki da dama da aka gama amfani da su - da suka hada da wayoyin eriyar da aka sarrafa daga robobin ruwan sha. Kaddamarwar na zuwa ne a yayin da masu sayen ke cigaba da barin wayoyinsu na kai wa tsawon lokaci kafin su kara inganta su. Kamfanin zuba jari na Wedbush Securities ya kididdige cewa masu amfani da wayoyin na iPhone kusan miliyan dari biyu da hamsin ne bas u inganta wayoyin na sub a har na tsawon shekara uku da rabi. Paolo Pescatore, wani mai sharhi ne a hukumar PP Foresight da ya bayyana cewa da dama har yanzu ba su samu amfana da sabbin fasalin wayoyi na zamani ba. ""A yayin da da dama za su dauki inganta wayoyin a matsayin karuwa, akwai miliyoyin masu amfani da wayoyin da har yanzu ba su inganta su zuwa fasahar intanet ta 5G ba,""  ya ce. Ana iya amfani da fasahar intanet ta 5G ne kawai a kan samfurin wayar iPhone 12, wacce aka fitar cikin shekarar da ta gabata, da kuma sabbin samfurin da aka sanar. A cikin watanni ukun tsakiyar wannan shekarar, kamfanin Apple ya sayar da kusan kasha uku bisa dari (25.9%) na duka wayoyinsa masu amfani da fasahar intanet ta 5G a fadin duniya, kamar yadda kamfanin IDC na ma sharhin ya bayyana. Marta Pinto, babban manajan bincike a kamfanin na IDC ya ce: ""Da wannan sabon matsayi, wadannan alkaluma za su karu tare da kara karfi wajen maye gurbin mamayar da kamfanin Apple ya yi a wancan gurbin.'' ""Rashin kasancewa na farko wajen Not being the first [kaddamar da wayoyi masu amfani da fasahar 5G] ya yi amfani.'' Shi ma kamfanin Apple ya kaddamar da samfurin kananan wayoyi na iPhone 13 Mini, da Pro da kuma Pro Max. Samufurin wayoyin iPhone 13, da Pro da kuma Pro Max na kunshe da kyamarori uku kuma wanda Apple din ke kira "" tsari n kyamara mafi inganci a yanzu"". Kudin samfurin wayoyin iPhone 13 mini ya fara daga fan dari shida da saba'in da bakwai (£679), yayin da iPhone 13 ya fara daga fan dari bakwai da saba'in da tara (£779). Samfurin iPhone 13 Pro ita kuma kudin ta ya fara daga fan dari tara da arba'in da tara, kana mafi girma samfurin Pro Max ita kuma fan dubu daya da arba'in da tara (£1,049). Ana daukaka kamfanin Apple wajen kirkirar sabuwar fasaha. Amma muddin wannan kaddamarwa ta kasancewa wani abu na daban, wannan daukaka ta zama tsohon ya Babu wani sabon abu ko na musamman da aka sanar a nan. Kara sabunta wayoyinsa na iPhone, da Apple Watch da kuma iPad ya zama wani abu da aka saba gani, da rashin bayar da sha'awa, da kuma kariya. Inganta sabon tsarin kyamara mai daukar bidiyo (wanda a kashin gaskiya ya yi kyau) sake sabunta na baya ne. Ita kan ta gabatarwar, duk da cewa cikin sauki ne, amma babu takamaimen abubuwan da musamman ko na wata basira da za a rika tunawa da su a ciki. Jita-jita game da kara inganta wasu abubuwan armashi, kamar misali wayoyin iPhones masu iya amfani da tauraron dan adam, duk daga karshe sun zama shaci-fadi. ""Wannan wata gagarumar sanarwa ce,'' in ji shugaban kamfanin na Apple Tim Cook - yana danganta wa da kayyaki kamar su sabuwar wayar iPhone 13, wacce ta ke kusan kama da samfurin iPhone 12. Wasu na rade-radin cewa mai yiwuwa kamfanin na Apple zai daina lakaba wa samfurin wayoyinsa lambobi (kasancewar lamba 13 rashin sa'a ce ga wasu) - amma babu wani yunkuri mai kama da haka. Har yanzu, Apple zai sayar da kayyakinsa da dama - sun saba yin hakan. Ka yi tunanin da ya wuce batun gagarumin kiran kasuwar kana wanda ya kasance kaddamarwar da bata bayar da sha'awa ba - musamman ma daga kamfanin da ke son bayyana kan sa a matsayin mai basirar fito da sabuwar fasaha. yi. Agogon Apple Series 7 Kamfanin Apple ya kuma sanar da sabon samfurin sa na agogon Apple Watch. Sabon samfurin na Series 7 ya fito da sake sabunta fasaali na farko ga agogon tun a shekarar 2018, kana zai kasance wanda ya dara girma kadan. Mai sabon fasalin girman zai dace da kusan kashi hamsin bisa dari (50%) na karin rubutu a fuskarsa, kana yana da wurin lambobin yin rubutu a kai. Kana yana jurewa kura a karon farko. Samfurin Apple Watch iOS 8 zai kuma iya gano tukin kekuna da suka hada da masu amfani da lantarki. Amma kuma kamar yadda kafar yada labarai ta Blomberg ta bayyanam samfurin Apple Watch Series 7 ka iya fuskantar tsaiko wajen kerawa. Kamfanin Apple ya ce sabon samfurin zai fita nan gaba kadan a bayan lokacin bazara, a yayin da za sauran kayyakin da ya kera kamar su sabuwar babbar wayar kan cinya ta iPad da kuma iPhone - da aka sanar a lokaci daya - za su fita a cikin mako mai zuwa. Apple na da kasha arba'in da bakwai bisa dari (47%) na kasuwar agogon tafi-da-gidanka a duniya, kamar yadda wani bincike daga kafanin CCS ya bayyana. ""A dubawa ta farko, sabon samfurin agogon Apple wani sabon maimacin ne, amma mafi girman fuska da zai bayar damar amfani da manyan madannai, kana yanayin tsarin lambobi da haruffan tabbas za su kara saukaka yadda za a yi amfani da shi,"" Leo Gebbie, babban mai sharhi a kamfanin CCS ya bayyana. Ya kuma ce ya yi tsammanin ganin batiri mai tsawon rai, yayin da masu amfani da shi suka dade suna fatan ganin cewa agogunan sun yi karko'', amma ba a sanar da wannan ba - ko da kuwa saurin caji ne. ""Duk da wannan damuwa, agogon na Apple na cigaba da samun kasuwa da dama, kuma ya kashe kasuwar sauran agogunan tafi-da-gidan-ka a kasuwanni ba kadan ba,'' ya ce. Apple ya kuma kaddamar da sabon samufurin iPad. Tim Cook ya ce cinikin iPad ya kara bunkasa zuwa kasha 40 bisa dari (40%) a cikin shekarar da ta gaba Yana kunshe da karfin allon lantarki na A13, da kashi ashirin bisa dari (20%) na mafi saurin aiki daga irin samfurin irin na baya. Apple ya ce za ta linka sau uku wajen sauri fiye da Chromebook"". Kudin sabuwar iPad ya fara daga dala dari uku da ashirin da tara ($329) kwatankwacin fan dari uku da sha tara (£319) kana akwai ragin farashi na dala dat biyu da casa'in da tara ($299) ga makarantu. An kuma kaddamar da sabon samfurin iPad mini, wacce ke aiki da wayar USB-C, da taimakon fensirin Apple, kana babu madannai na sama - farashin ta ya fara daga fan dari hudu da sabain da tara (£479).ta."
technology	Bidiyo: Google ya gano yadda duniya take sauyawa	Latsa hoton da ke sama don kallon bidiyon: Google Earth ya kaddamar da wata taswira mai  nuna yadda doron duniya ke sauyawa da gushewar zamani. Tana amfani da hotunan da aka dauko da tauraron dan adam shekaru 37 da suka gabata zuwa yanzu. Tana taimakawa wajen nuna tasirin sauyin yanayi muraran. Haka kuma ta nuna yadda ayyukan dan adam suka sauya doron duniya.
technology	Brazil ta hana sayar da wayoyin iPhone marasa caja a kasar	Gwamnatin Brazil ta ce ta hana sayar da wayoyin iPhone wadanda ba su da caja a kasar. Cikin wata sanarwa da Ma’aikatar Shari’a a kasar ta fitar a ranar Talata, ta ce ta ci tarar kamfanin wayoyin fam miliyan 2.04. Hukumar kula da hakkin masu sayen kayayyaki ta kasar ta ce matakin da kamfanin Apple - wanda ke kera wayoyin - ya dauka na rashin sayar da wayoyin tare da cajarsu ya ci karo da hakkin masu saya. To amma kamfanin na Apple ya ce zai daukaka kara game da wannan matakin. Kamfanin ya shaida wa kamfanin dillancin labarai na Reuters cewa zai yi aiki tare da mahukuntan kasar wajen warware matsalar, to amma ya kara da cewa a baya ya sha samun nasara a kotunan kasa a kan batun. Kamfanin na Apple ya ce,” Muna da tabbacin cewa masu hulda da um sun san hanyoyin da suke bi wajen caja wayoyinsu.” Gwamnatin ta Brazil ta dauki matakin hana sayar da wayoyin na iPhone marassa caja  ne kwana guda kafin kamfanin na Apple ya gabatar da sabbin wayoyinsa ta iPhone 14 da 14 Pro da kuma Apple Watch Ultra. A shekarar da ta wuce, hukumar kula da hakkin mai saye a São Paulo taci tarar kamfanin Apple £2m, yana mai cewa yadda aka sayar da iPhone 12 da sauran wayoyin da suka biyo bayanta sun saba da ka’idojin hukumar saboda wayoyin basa zuwa da caja. Tun a 2020 ne bayan da kamfanin na Apple ya gabatar da iPhone 12, ya daina saka caja da hedifon a cikin sabbin kwalayen wayoyin. Apple ya ce ya yi hakan ne da farko bayan ya daina amfani da adapton agogon Apple a cikin kwalinsa, kuma hakan ya taimaka wajen girman kwali. Mataimakiyar shugaban da ke kula damanufofin kamfanin Lisa Jackson, ta ce a yanzu suna da adafto fiye da miliyan biyu da suka ajiye su waje guda. Hukumar kula da hakkin mai saye ta Brazil din ta ce hujjar da kamfanin na Apple ya bayar a kan rashin sanya cajar bata gamsar ba. Hukumar ta ce ba bu wata shaidar da ke nuna cewa cire cajar zai taimaka wajen kare muhalli daga gurbacewa. A cewar ma’aikatar shari’ar kasar, hukumar kula da hakkin mai sayen ta ce yakamata kamfanin Apple ya duba wata hanya da zai ce za a bi wajen rage gurbatar muhalli maimakon haka kawai ya cire caja daga cikin kwalin waya. A farkon shekarar 2022 ne, Kungiyar Tarayyar Turai ta amince cewa duk wasu kayan latironin da ba bu caja a ciki to ba su cika ba. Hukumar ta ce sayar da wayoyin na iPhone ba tare da cajojinsu ba, misali ne tilastawa masu saye su kara kashe kudi don siyen caja. Hukumar ta ce idan kuma har za a rinka sayar da wayoyin ba tare da cajojin ba, to sai kamfanin na Apple ya rage farashin wayoyin.
technology	Yaran da ke yin kayan sawa da tarkacen leda da robobin bola a Najeriya	"Yaya kuke yi da jaridunku bayan gama karantawa da kuma ledoji da kwalayen lemo ko kwalabe? Ga mutane da dama, amsar ita ce suna zubar da su a shara – sai dai hakan ya sha bamban ga wata kungiya a Najeriya da ta rungumi tattara irin wadannan tarkace ko shara suna sarrafa su tare da matasa masu fafutika zuwa abubuwan ado. Shiri ne na karfafa sarrafa wadannan abubuwa zuwa kayan ƙawa domin tallata ado da kwalliya. A yanzu, ado da kwalliya kusan su ne suka mamaye kashi 10 cikin 100 na sinadarin kabon (carbon) da ake fitarwa, a cewar Majalisar Dinkin Duniya. Kungiyar Greenfingers ke jagorantar gangamin tsaftace muhalli a birnin Legas na Najeriya, tun 2012. Amma a ranar Asabar, sun mayar da hankali wajen shirya taron tallata kayan ƙawa da aka ƙirƙira daga shara a matsayin sabon hanyar ankarar da duniya dabarun rage shara da sake sarrafa su zuwa abubuwan amfani. Chinedu Mogbo wanda kuma ya kafa kungiyar ya shaida mana cewa akwai ƙarancin ilimantarwa kan gurbata muhalli da matsalolin sauyin yanayi don haka irin wannan taro da suka yi wa lakabi da “trashion” shi ne hanyar ƙayatarwa da ilimantar da al’umma. ""Muna son matasa su kasance a cikin wannan gangamin na rayuwa a tuddai da kuma ruwa,"" a cewar Mogbo, wanda ya ƙuduri aniyar shi ma kaso mai girma na sarrafa bola zuwa abubuwan ƙayatarwa na jan hankali. Sai dai sarrafa bola a Najeriya ba abu ne mai sauki ba: Akwai damuwa daga ɓangaren masu kula da bola ko shara, ana karɓan wannan shara a wuri guda sannan a kai su wani waje na daban – ma'ana ayyukan ba sa tafiya yadda suka dace. Don haka shirin trashion na nuna hanyoyi mafiya dacewa na gudanar da wannan ayyuka da dabarun sarrafa bola wanda a baya babu masaniya ko kwarewar hakan, a cewarsa. Chinedu na da yardar cewa ""Najeriya ta fi bayar da fifiko a fannin mai, kuma batun dogara da wannan fannin ba mai dorewa ba ne kamar yadda alamomi ke nunawa nan gaba,"" a cewarsa. Sharar da aka tattara daga kwatoci da magudanar ruwa da bakin teku da sauran yankunan al'umma – sun samu damar kasancewa tufafin da aka yi bajakolinsu a wannan taro. Kuma hakan na nuna dole a bijiro da wasu dabaru kamar wannan taro mai jan hankali. ""Na yanke shawarar fitowa na yi wannan taro a bana, saboda ina son samar da canji, mun ga sauyin da matsalolin yanayi ke haifarwa, don haka gaskiya ina son kawo sauyi,"" a cewar Nethaniel Edegwa yar shekara 16."
technology	Matar da ke sa mabiyanta na shafukan sada zumunta kamanta mutuwa	"Gargadi: Wannan makalar na dauke da bayanan da ka iya tayar wa masu karatu hankali Zanen wata doguwar mace mai dogon gashi ya dade rataye a gidansu. Amma Sara ba ta taba tunanin wani abu akai ba. 'Yarta Casey kwararriyar mai zane-zane ce tana daukar lokaci don nazarin abin da za ta zana. Bayan dogon lokaci sai Sara ta fara tunanin akwai wani abu ga zanen kuma ta kudiri aniyar yin cikakken bincike. Ba a dade ba Casey ta lura wallafa zanen a internet. A kasan hoton an rubuta; ''Wannan kyakkyawar matar ita ce Teal Swan, shahararriyar malamar duba.'' Wace ce wannan matar da ta zamo abar sha'awa ga matashiya 'yar shekara 18? Teal Swan mace ce da ta ayyana kanta a matsayin malamar duba, kuma jagorar sauya juyin juya hali ta kashin kanta. An haifeta a Utah a matsayin Mary Teal Bosworth,  tana da mabiya a shafukan sada zumunta, kuma a shafinta ana kallon bidiyonta a Youtube sau miliyan 79. Cibiyar da ta bude, mai ikirarin bai wa mutanen da suke cikin damuwa shawara, yawanci wadanda suka samu kansu cikin tsananin tashin hankalin da hankalinsu ke neman gushewa ko kokarin hallaka kai. Ta yi imani da mutum na iya mutuwa kuma ya sake dawowa duniya, da karfin samar da waraka ga matsaloli, saboda a cewarta tana daya daga cikin wadanda suka tsira bayan yunkurin hallaka kanta, wannan ya ba ta kwarin gwiwar za ka iya gwada mutuwa kuma ka samu maganin matsalarka. Swan ta ce manufarta ita ce taimaka wa wadanda suka samu kansu cikin tashin hankali, kuma yawancin mutanen sun ce koyarwarta ta taimaka musu kwarai da gaske. Sai dai an fara zargin Swan tana kara sanya mutane cikin hadari musamman kan batun mutuwa, kuma masana halayyar dan adam sun fara kiran abin da take bai dace ba, kuma ba ya taimakawa sai sanya rayuwar mutane cikin hadari. Sara ce zaune a falonta da ke arewa maso gabashin Amurka, tana sauraren wakokin ikilisiya yayin da hasken rana ya ratso tagar da ke falon. Ita da mijinta sun shaida min cewa ta wayar tarho da aka kira su, aka fada musu labari mafi muni a rayuwa wato 'yarsu ta hallaka kanta. Sara ta san 'yarta na fama da bacin ran rabuwar da suka yi da saurayinta, ba ta taba kawowa a ranta 'yarta za ta iya daukar mataki irin wanda ta dauka ba. Sara ta fara duba shafukan sada zumunta da 'yarta ke amfani da su. Ta gano Casey ta wallafa alkalami a shafinta na Facebook, a kasan shi ta rubuta Teal Swan, nan da nan ta gane 'yarta ta shiga kungiyar ''Teal Tribe'', kuma ba kowa iya shiga shafin ba sai idan kai mamba ne. Sara ta yi shahadar kuda tare da shiga shafin, ta kadu matuka kan abin da ta gani. Ta karanta wani sako da 'yarta ta wallafa cewa ta yi kokarin kashe kanta. Hoton da aka sanya a kasan sakon ya nuna wata mace da yatsunta biyu a goshi kamar bindiga. An maida wa Caney martani ta hanyar sakwanni biyu daya daga ciki da ya taimaka wajen tura bidiyon Swan a jiki an rubuta: ''Ina son kashe kaina, abin da ya kamata ka yi idan za ka kashe kanka.'' A cikin bidiyon, malamar duba Swan ta bukaci wadanda suke son kashe kansu su tuntubi jami'an lafiya, amma sai ta ci gaba da cewa, ga wasu wannan matakin ba zai yi tasiri ba. Ta kafe cewa hallaka kai tamkar ''shi ne abu mai sauki da yake kusa da mu za mu iya yin hakan a kowanne lokaci.'' Ta bayar da shawarar kallon bidiyon zai bai wa mutane damar jinge wannan a gefe guda, su mayar da hankali kan abin da ya kamata su dan samu nutsuwa. Ta kuma bayar da misali da wani atisaye da masu kallon bidiyon za su gwada, inda ta kwanta a kasa ta saki jikinta kamar ta mutu, ta ce su kamanta su ne suka mutu. Ta ce duk wanda ya gwada mutuwa zai fahimci babu abin da ya fi dadi kamar ka sake rayuwa... don me za ka tafi? Ta ce kashe kai abu ne mai tayar da hankali, musamman ga masoyanka amma ba wani abu ba ne idan kana mace ko raye... ba ka son mutuwa, abin da kake bukata kawai shi ne ka fita daga halin kuncin da kake ciki. Babu tabbas din ko Casey ba ta kalli bidiyon ba, amma idan dai ta kalla tabbas hakan ya taka rawa kan matakin kashe kanta da ta dauka. Amma sakon da ta wallafa gabannin mutuwarta ya nuna wasu daga cikin kalaman da Swan da take yi, ciki har da sake haifar mutum bayan ya mutu. Mahaifiyarta Sara ta fusata matuka da ganin bidiyon, tare da cewa shi ne kadai sakon da Casey ta wallafa a kungiyar Teal Tribe aka ba ta amsa, kuma babu wanda ya shaida wa 'yan sanda ko kuma yunkurin tuntubar iyayenta. Ta wallafa sakon da makwanni biyu, kafin ta kashe kanta. ''Wannan babban kuskure ne da jefa rayuwar mutum cikin hadari,'' in ji Sara. ""Daman na yi tunanin akwai dalilin da ya sanya Casey kashe kanta, abin ya fi karfin tunanina, babu tantama kungiyar da Swan ke jagoranta ita ce ta bai wa 'yata karfin gwiwar kashe kanta. ""Babu wani abu da za a fada min da zai sauya min ra'ayina.'' ""Tamkar fa an ba ta aiki ne ta yi atisayen yadda za ta kashe kanta,"" Sarah ta bayyana abin da bidiyon ya ke koyarwa. Saboda kokarin gano ko akwai wani abu da ya kamata na kara sani, sai na shiga shafin Teal Tribe na Facebook,  yana da mabobi sama da 27,000, anan na ci karo da tashin hankalin da ya wuce wanda na gani da farko. A wannan shafi ana tattaunawa kan yadda mutum zai kashe kansa cikin sauki inda mutane da dama ke bayyana ra'ayinsu na son hallaka kansu, yayin da sauran mambobin kungiyar ke ba su kwarin gwiwa da karfafa musu gwiwar aikata hakan. Sara ta ci karo da wasu shawarwari da aka zayyano da wanda ke son kashe kansa zai kaucewa don kar a samu kuskure. Amma dukkan bidiyon da ake nunawa a matsayin misali, jagora Swan ce ke aikatawa. Makwannin da na dauka ina bibiyar abubuwan da ake tattaunawa da koyarwa a kungiyar, na gano matasa cikin mambobin kungiyar sun kashe kansu jim kadan bayan sanya bidiyon da yake koyarwar. Baya ga koyarwa a shafin intanet, Swan ta kan shirya taruka a Amurka da Turai kan yadda za ka kashe kanka. Tikitin shiga wannan abu dala 200 ne, na yi kokarin halartar daya daga cikin tarukan a birnin Chicago na ga dandazon matasa da suka halarci taron kuma a zahiri ake koyar da komai. Wani ya shaida min Swan na sauya yadda duniya ke tafiya. Wani kuma ya ce min macen kwarai ce da ta san abin da ke faruwa da hanyoyin warware matsalolin rayuwa cikin sauki. An dauki sa'a takwas a wajen taron, ana kuma kiran mambobin kungiyar da suke wajen su hau dandamali don Swan ta ba su shawara. Suna tattaunawa a kan batutuwa masu muhimmanci a rayuwarsu, daga cin zarafi, zuwa sha'awaar hallaka kansu. Wani mutum ya ce a kowanne daren Allah yana kallon bidiyonta na sa'a biyar. Bayan taron na samu ganawa da Swan, na kuma tambayeta shin me za ta ce wa wadanda suka zargeta da karfafa wa mutane gwiwar hallaka kansu? Kawai sai ta bushe da dariya, kafin ta kada baki ta ce; ''wannan abin dariya ne, gaskiya abin dariya ne a gare ni.'' Sai kuma ta sha mur. Ta ce bai dace a kira mabiyanta da masu hallaka kai ba, kuma duk wanda ya fadi hakan to bai taba kallon bidiyon da take wallafawa a shafin intanet ba. Da na fada mata matasa biyu mambobin kungiyarta sun kashe kansu, sakamakon bidiyonta da suka kalla. Sai ta fara masifa. ''Ban san da su ba,'' ita ce amsar da ta ba ni. Sai kuma ta kara fusata, fuskarta ta sauya launi zuwa ja-ja-ja, alamun bacin rai matuka, ta ce ai ita ce kuwa ke sauya wa mutanen da ke son kashe kansu tunani. ''Idan kika kalli yadda mutanen da suke sha'awar yadda nake magance musu matsaloli, za ki gane mutanen suna bukatar taimako. ''Idan kika ce wai ni, ina sa mutane na kashe kansu, ba maganar da hankali zai dauka ba ce.'' ""Da na yi magana kan shafinta na Facebook, ta amince tana damuwa da hakan. ''Shi ne abin tayar da hankali kan abin da nake yi,'' ta shaida wa Sara. ''Kamar fa kin samar da wata kungiya ta shafin sada muzunta da zummar za ta zamo dandalin mutane masu ra'ayi irin naki. ""Mu ce mamba a dandalin ya yanke shawarar kashe kansa, don haka ba laifina ba ne daman tun kafin su shigo kungiyar suna fama da matsaloli.'' Amma ta amince wadanda suke taimaka wa wajen tafiyar da shafinta ba su da cikakken horon yadda abubuwan ke gudana, ba su san abin da za su yi ba idan suka ga wani ya wallafa sakon son hallaka kai. Sara ta shaida mata shafukan sada zumunta ba su ne wuraren da ya kamata ta baje kolin koyarwarta ba. ""To ai ni ma ina yin wadannan tunanin na kashe kai a lokacin da nake shekara 15,"" in ji ta. Bayan tattaunawar Sara da Swan, an samu sauyi don ta wallafa wani bidiyo a ciki ta fadi matsayarta kan yunkuri ko hallaka kai. Swan ta bayyana karara ba ta amince da hakan ba, kuma ba ta goyon bayan masu yin hakan. Ta ce manufata ita ce taimaka wa wadanda suke cikin damuwa su samu sassaucin fita daga kangin da suka samu kansu a ciki amma ba hallaka kai. Wannan mataki shi ne abin da wani kwararre kan halayyar dan adam ya shaida min a lokacin da nake gudanar da bincike. Damuwar da kwararru suka nuna Dukka sun nuna damuwa kan salon koyarwar Swan. Daya daga cikin kwararrun mai suna Dr Jonathan Singer, shugaban kungiyar masu yaki da hallaka kai ta Amurka ne. Ya ce: ''A lokacin da na samu labarin kungiyar Teal Tribe mai koyar da yadda mutum zai kashe kansa hankalina ya tashi.'' ''Ana fadawa mabiya idan suka hallaka kansu, za su sake dawowa duniya ba tare da waccar matsalar da ta janyo suka dauki ransu ba.'' ''Swan ita ce mai wannan tunanin kuma tana ganin hakan zai taimaka wa mutane, ta hanyar sanya musu tunanin su aikata hakan.'' Shi ma shugaban kungiyar yaki da hallaka kai ta Birtaniya Ged Flynn, ya yi tsokaci kan bidiyon Swan da na nuna masa. ''Gaskiya wannan ba ya taimakawa rage matsala sai ma karuwa da bullar wata sabuwar matsalar. Masu kokarin kashe kansu da sun ga bidiyon kakarsu ta yanke saka, sun samu gangara, wannan abu ne mai hadari ne.'' Dr Singer ya ce ya kamata kamfanonin sadarwa kamar su Facebook da Twitter su dinga kokarin shiga suna toshe ""hauka"" irin na Swan. Har wa yau, wasu daga cikin mambobin kungiyar Teal Tribe sun kirkiri wata sabuwar kungiyar mai suna ""Phoenix Tribe."" Ba kuma Teal Swan ke jagorantar ta ba, amma daya daga cikin manyan mabobinta ke tafiyar da shi. Kuma wasu daga cikin mambobi na yawan batun kashe kai, amma babu wanda ke cewa uffan don taimakawa ko bayar da shawara. Da muka tuntubi Youtube matakin da suke dauka kan irin wadannan bidiyo? Sai suka ce suna kokarin daidaitawa tsakanin abin da mutane ke wallafawa. Mutane na da damar tattauna abin da ke damunsu ko idan sun samu kansu cikin wani hali."
technology	Wasan kwamfuta na China: Gwamnatin kasar na kokarin hana yara zama kwararrun masu wasan kwamfuta ne?	"China kasa ce da ke son wasan kwamfuta, to amma a yanzu tana takaita lokacin da yara za su dauka suna wasa a intanet zuwa sa'a uku kawai a mako. Tana da masu wasn kwamfuta kusan miliyan 740, wato sama da rabin al'ummar kasar. Ana sa ran cinikin da ake samu a kasuwar wasannin kwamfutar ya kai na dala miliyan dubu 55, kamar yadda wani kamfani Niko partners ya bayyana. Kuma kasar ta mamaye duk wata gasar wasannin kwamfuta a duniya. To sai dai duka wadannan abubuwa na fuskantar cikas domin jam'iyyar Kwaminisanci ta kasar na kokarin sanya doka a kan wanda zai yi wasan na bidiyo da kuma lokacin da zai yi. A shekarar da ta wuce gwamnatin kasar ta kara tsaurara dokokin takaita wasannin, inda ta ce mutanen da ke kasa da shekara 18 za su wasan kwamfutar ne a tsakanin 8 na dare da 9 na dare, ranar Juma'a da Asabar da Lahadi - da kuma karin sa'a hudu a ranakun hutu na kasa. Kuma babban kamfanin fasaha na Tencent, wanda ke yin fitattun wasanni irin su Honour of Kings (known as Arena of Valor internationally) da Peacekeeper Elite, ya bayyana cewa ya bullo da fasahar gane fuskar mutum domin tabbatar da yara 'yan shekara goma sha ba sa yin wasan a tsakanin 10 na dare da 8 na safe. Matakin ya janyo ce-ce-kuce tare da harzuka mutane a shafukan sada zumunta da muhawara na China, inda wani mai amfani da shafin Weibo ya ce, shi ya rasa ma abin da zai ce, ya kara da cewa: ''Yanzu wasan ya zama kamar zuwa aiki.'' Wani matashi mai shekara 17 wanda ke wasannin na kwamfuta ya tura sako ne da gatse yana cewa : ""Babu wani na wasannin a yankunan karkara, to ke nan za mu yi wasa da kasa ne ?"" Shi kuwa wani matashi wanda ya soki shawarar sanya dokokin ya ce: ""Ina mamaki, mutane sun tashi ran daya ne kawai 'yan tsakanin shekara 17 da 18 suka samu kansu a cikin wadannan wasanni? Za a fake ne da wasan kwamfuta kawai a zarge shi kan gazawar iyaye ta ilmantar da 'ya'yansu."" ‘Abin da ke dauke hankali' Gwamnati ta kuduri aniyar takaita yin wasannin na kwamfuta ne, saboda ta dauke su a matsayin wani abu da ke bata lokaci da dauke hankali daga muhimman abubuwn da suka kamata , in ji Steve Tsang, darektan cibiyar nazarin harkokin China ta Jami'ar London (London School of Oriental and African Studies (SOAS)). Malamin ya ce gwamnatin China na ganin wannan matsala a matsayin wani kalubale ba ga matasan yau ba har ma ga al'ummar kasar da ta gaba. Ya ce gwamnatin kasar karkashin jagorancin shugaba Xi Jinping na son, kamar ka ce ta kirkira wani sabon mutumin China, wanda yake da dukkanin wasu dabi'u da suka dace da kuma jajircewa. A kwanan nan hukumomi suka hana fitattun mawaka 'yan daudu da masu kalamai na batsa ko wadanda suka saba wa al'ada daga tarukan nishadi Dan jarida Josh Ye, wanda yake aiki da jaridar Hong Kong ta South China Morning Post, ya ce gwamnati tana sanya dokokinta a dukkanin abubuwan da suka shafi wasanni da nishadi. Ya ce, a yanzu hukuma na sanya ido sosai a kan kafofi da dama na wasanni. An sanya doka a kan abubuwan da ake yi kai tsaye. An hana tallata wasannin kwamfuta na waje, wadanda ba a yarda a yi a China ba, in ji shi. To amma kuma wasannin kwamfuta a China babbar harka ce, to mai zai kasance tasirin wadannan matakai? ‘Mutane da yawa suna yin wasannin' Charlie Moseley wanda ke kirkiro wasannin kwamfuta na wani kamfani mai bayar da tallafi na Amurka, American Games,  wanda ya yi aiki sama da shekara goma a Chengdu, daya daga cikin birnen da aka fi yin wasannin kamfuta a China, ya ce wasan kwamfuta ya bunkasa sosai a China, inda miliyoyin mutane suke kallo. Ya ce a yanzu, kamfanin Tencent na gina filayen wasanni na biliyoyin dala domin kallon wasannin kwamfuta kawai. Kuma ya ce mutanen ma da za ka dauka ba su da wata alaka da wasannin ma a yanzu sun yi nisa a ciki. Mosley ta ce a sau da dama China na karbar nauyin gasar wasannin kwamfuta na duniya, kuma ta zama kusa a duniya a wannan fage. Ya kara da cewa 'yan kallo da yawa wadanda ba ma sa wasan sukan kama tashoshin da ake yi kai tsaye suna kallon wasannin. Ellie Gibson, 'yan jarida da ke zaune a Birtaniya, ta ce sanya ido da dokokin da China ke yi a kan wasannin wanda abu ne da ya shafi al'adar rayuwar mutane ka iya zama daya daga cikin abubuwan da suka janyo wa wasannin farin jini. kuma hakan ka iya zama dalilin da ya sa wasannin na kwamfuta na kwararru suka zama manyan wasanni ta hanyar da ba ba a dauka ba ma a kasashe da yawa. 'Abin da ba shi da kyau' Ta ce ina ganin abu ne mai kyau, mutane za su rungumi wasannin kwamfuta saboda kawai an  ce abu ne da ba su da kyau, kuma an yarda ka yi su ne kawai na dan lokaci. Dukkaninmu muna jin dadin yin abin da ba shi da kyau a wurinmu, kamar yadda ta sheda wa BBC. Ta ce tana ganin wannan wata hanya ce da za ta ma sa wasannin su kara daukar hankali da jan ra'ayin jama'a Gibson na ganin wadannan matakai za su iya sauya alakar China da yin wasannin. Ta kara da cewa: ""Ba a barin yara su shiga gasa sosai a China. Saboda haka abin shi ne, idan ba sa yin wasanni sosai lokacin da suke kanana har tsawon shekaru, wasannin ba za su zama wasu abubuwa da za su kasance na rayuwarsu ba. Ta ce to wannan ke nan zai sa a samu wani rukuni na masu gasar wasanni ke nan? Wasannin za su mutu ke nan, saboda an daina domin yara ba sa yi sosai? Maurice Stückenschneider, wani kwararre a wasannin kwamfutar kuma mai koyar da wasan ( League of Legends) yana ganin sabbin matakan za su yi tasiri a kan ci gaba da kasancewar China gwarzuwa a fagen, saboda a cewarsa wasannin kamar sauran wasanni ana renar gwanayensu ne tun suna kanana, wato dai ba a fafe gora ranar tafiya. Ya ce, ana yin wadannan wasanni a matakin 'yan koyo da kuma na wadanda ba cikakkun kwararru ba a Turai da kuma nahiyar Amurka ta Arewa. To amma a China abin ya fi samun karbuwa da tsari mai kyau. Kungiyoyi da yawa na China ba kawai suna da tawagar 'yan wasa ta biyu ne ba kadai har ma ta uku da kuma ta kananan 'yan wasa suna da ita, sun ba wa abin muhimmanci sosai. Matasan 'yan wasa da yawa suna farawa ne tun daga shekara 14 zuwa 15, amma kuma a Turai yawanci suna farawa ne daga shekara 16 zuwa 17. Stückenschneider ya ce kungiyoyin China sun kasance zakaru a gasar a wasanin duniya kusan shekara hudu, inda suke nuna bajinta a wasannin. Ya yi amanna cewa za a ga tasirin wannan mataki nan da shekara biyu ko uku, lokacin da gwanayen wasan na yanzu wadanda yawanci 'yan shekara 16 zuwa 17 ne sun yi gaba sun kai matakin kwararru. ‘Chinata daban’ To amma kuma wasu iyayen sun goyi bayan matakan takaita wasannin;  iyayen da suka damu da yadda 'ya'yansu ke zama masu yawan yin wasan da damuwa da lafiyar idanun 'ya'yan da lokacin da suke kasancewa a waje, in ji Gibson Kamfanonin fasaha na China, wadanda suma matakin zai shafe su, kusan sun goyi  da bayan matakin jam'iyyar duk da yadda abin zai iya shafarsu. Kamfanin Tencent ya fada a wata sanarwa cewa: ""Mun yi amanna da yin wasanni masu amfani ga lafiya, kuma muna daukar duk abin da ya shafi lafiyar jiki da kwakwalwa ta kananan yara da muhimmanci. Sanarwar ta kara da cewa, ""muna maraba da dokoki da ka'idojin da hukumomin da ke sa ido za su kawo, kuma za mu yi aiki tukuru domin kiyayewa da dokokin da suka shafi wasannin na yara.'' Amma kuma Moseley ya ce, yanayin da ake ciki a fannin kamfanonin ba me dadi ba ne, kuma rashin tabbacin daidaiton matakan ka iya sanya kamfanonin su karkata kasuwarsu zuwa wasu kasashen. 'Burin  Akida' To amma Moseley na daga cikin kwararrun da suke ganin China ta sauya manufa dangane da alkiblarta ta tattalin arzikinta. Ya ce: “A da bunkasar tattalin arziki ita ce abar da gwamnatin kasar ta fi ba fifiko. Yanzu kuma ta karkata ga manufa ta akida. Abin tambaya ga gwamnatin shi ne: za mu bar tattalin arzikin ya ci gaba da bunkasa ta hanyar da muka yi amanna ba ta da kyau ga kuma hadari ga matasa? Amsar hakan ita ce a'a. Moseley ya ce : “Wannan ba ita ce Chinar da na zo ba. China ta doshi wani wuri daban yanzu.” Tsang ya yarda cewa a yanzu burin jam'iyyar Kwaminisancin na kankane iko da komai ya sha gaban batun tattalin arziki. Ya ce: “Xi Jinping ya yanke shawarar cewa tattalin arzikin kasar ya yi karfi da girman da zai iya dawo da ikon gwamnati ta yi yadda take so. * This story was originally aired on the BBC World Service Business Daily programme. BBC Chinese’s Yitsing Wang contributed to this report."
technology	Mutumin da ke wayar da kan jama'a kan sauyin yanayi a kan keke	Yunusa matashi ne da ya ɗauki nauyin wayar da kan mutane a kan sauyin yanayi. Yana yin hakan ne ta hanyar tafiye-tafiye zuwa garuruwan da ke arewacin Najeriya a kan keke, inda yake yi wa mutane bayani kan illar sare dazuzzuka da ambaliyar ruwa da fari da sauran su. Yunusa ya daura aniyar yin wannan gagarumin aiki ne bayan da ya ga illar kwararar hamada ta yi wa ƙauyensa na Ingawa da ke jihar Katsina a Najeriya.
technology	Jirgin da Nasa ta aika duniyar wata ya komo duniyarmu ta Earth lafiya	"Hukumar sararin samaniyar ta Amurka NASA, ta dawo da kan rokar ta na farko da aka harba duniyar wata. Kan rokar mai suna Orion capsule, ya fado kasa cikin Tekun Pacific, bayan ya yi wa duniyar wata shigar burtu, tare da dawowa doron kasa. Daman dai wannan wani gwaji ne, kuma babu kowa a cikin rokar lokacin da ta fado, amma nan gaba idan za a sake harba wata lamarin zai sauya. Nasa na gagarumin shirin zuwa duniyar watar da rokar Orion. Watakila a yi wannan aiki a shekarar 2024 zuwa 2025 ko ma 2026, sannan za a yi yunkurin sanya dan adam cikin rokar da za a harba. Shekaru 50 kenan cif da aka cimma irin nasarar, lokacin da aka harba kumbon Apollo mai lamba 17. Hukumar NASA ta ce sabon shirin da akai wa lakabi da Artemis, wanda kalmar lissafi ce ta Girkawa,  kuma Artemis kamar danjuma ne da danjummai tsakaninsa da Apollo. ""[A lokacin kumbon Apollo] mun yi abin da ake ganin ba mai yiwuwa ba ne,"" in ji jami'in Hukumar ta Nasa  Bill Nelson. ""A yanzu haka, muna sake yin wannan kokarin, amma da manufa ta daban, saboda wannan karo za mu sake komawa duniyar wata domin mu koyi rayuwa a can, da yin aiki, da kirkira, da kafa abubuwa a can, domin mu nuna za a iya rayuwa a can. Abin da muke shirin yi, shi ne daukar bil'adama domin rayuwa a can, kuma za mu fara wannan shirin ne a kasrhen shekarar 2030, daga nan za mu fadada wannan damar'', a hirarsa da manema labarai. Mike Sarafin, manajan shirin, wanda ya dde ya na yi wa manema labarai bayani kan shirin cikin makwanni uku da suka gabata, ya kasa boye farin ciki da zakwadin zuwan lokacin: ""Abokaina, wannan shi ne yadda nasara ke samuwa."" Nasa ta bayyana dawowar kan rokar Orion doron kasa da cewa ""matakin farko"" cikin abin da ake son cimma."
