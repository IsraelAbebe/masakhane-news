category	headline	text
business	FAO: Ata mafaranga abonetse indege zo kurwanya inzige zirahagarara	"Ishami rya ONU rikurikirana uburimyi n'ivyo kurya kw'isi FAO riragabisha ko indege zaryo zose zafasha mu kurwanya inzige zongeye gutera muri Afrika y'ubuseruko zishobora kudasubira gukora hamwe ritoronka amafaranga angana na miriyoni 38 z'ama dolari ($38 million). Izo nzige zitema zigatongora imirima zongeye gutera muri Ethiopia, Kenya na Somalia aho zigeramiye imibereho y'abarimyi n'abarozi basanzwe bahanzwe n'ingaruka z'izikiza ca Covid-19 n'imyuzure muri ako karere. Ku mwihwezo wa vuba, FAO isanga izo nzige zimaze gutera mu ntara 11  muri Kenya kandi ko ziriko zitera zija mu ntara zo kw'ibahari z'ico gihugu hamwe no muri Tanzania. Zimaze kwonona kandi imirima muri Ethiopia na Somalia uyu mwaka. Ribaye irya  gatatu  muri aka karere hatera inzige mu kiringo c'umwaka umwe. Inzige zateye: Aho ziva, ibyo zangiza, uko zirwanywa...ibyo ukeneye kumenya Icyorezo cy'inzige cyageze muri Uganda na Tanzania FAO iragabisha ko hagiye kuba ikindi gitero c'inzige Izo nzige nshasha zafashijwe gushwara akarere n'igihuhusi Gati  catumye mu minsi mike hagwa imvura ingana n'iyoguye mu kiringo c'imyaka ibiri. Vyatumye inzige zoroherwa mu kugwirirana. Umuhuzabikorwa w'ibikorwa vyihuta muri FAO muri Somalia, Ezana Kassa, avuga ati: ""Ingaruka n'uko uburimyi n'ubworozi bihungabana cane mu gihugu kidasanganywe amaragamo mu vyerekeye ivyo kurya'' Iryo shami rya ONU rivuga ko gupompa imiti mu kirere no hasi , vyakozwe kuva izo nzige ziteye ubwa mbere mu kwezi kwa mbere mu 2020, vyari vyatumye hakizwa ibitegwa n'ibitungwa biciye amafaranga aharugwa muri miriyaridi 1.2 z'ama dolari. ""Aho inzige zaheruka gutera ku rugero rusa n'uru rw'ubu, mu karere ka Sahel, vyasavye imyaka ibiri n'amafaranga arenga miriyoni 500 z'ama dolari kugira zishobore gutuzwa. Iki gitero kirakomeye gusumba, ariko ibihugu vy'a Afrika y'ubuseruko bisa n'ibizogitsinda-gusa ni bitange amafaranga y'igitoro kugira indege zigume zikora'',  bivugwa n'icegera c'umuyobozi mukuru wa FAO Laurent Thomas."
business	Ubutunzi bwa Afghanistani buteye ahatemba	Ku musi wa kabiri, itariki 23 Munyonyo (ukwezi kwa 11), hari hakwiye imisi 100 kuva abatalibani bagarutse ku butegetsi muri Afghanistani. Umumenyeshamakuru wa BBC, Yalda Hakim yaragendeye akarere ka Kabul, kurondera inkuru yerekeye ubutunzi bwagabanutse kuva imfashanyo y’amakungu ihagaritswe, bituma haba akaga ku bantu.
business	South Korea: Kompanyi y'amata yasavye imbazi kubera yerekanye abagore nk'inka	"Kompanyi ya mbere nini y'amata muri Korea y'Epfo vyabaye ngombwa ko isaba imbabazi kubera video yo kwamamaza (publicité, advert) yerekana abagore nk'inka. Iyo video ya Seoul Milk yerekana umugabo ariko afata rwihishwa amashusho y'abagore bari mu murima, mu nyuma baca bahinduka inka. Imaze kunegurwa cane, iyo kompanyi yaciye ivana iyo publicité kuri YouTube, ariko kuva ico gihe imaze guhererekanywa cane inyuma yo gusubizwa  ku mbuga n'abakoresha internet. Bamwe bagereranije kandi inyifato y'uwo mugabo na ""molka"", ingeso itemewe yo gufata amashusho abantu rwihishwa. Ishami rya Seoul Milk, Seoul Dairy Cooperative ryavuze mu mbabazi ryashize kuri internet riti: ""Turasavye imbabazi bivuye ku mutima ku muntu wese yababajwe n'iyo publicité y'amata yasohotse itariki 29 mu kwezi guheze"". ""Twemera ko iki kibazo gikomeye kandi tozokwisuzuma, hanyuma turushirizeho kwiyubara kugira ibintu nk'ibi ntibisubire gushika muri kazoza. Turicishije bugufi mu gusaba imbabazi"". Iyo video itangura yerekana umugabo afise camera ariko yitembereza mu gahinga. Ijwi ry'umugabo ryumvikana rivuga ngo: ""Amaherezo twashoboye kubafata amashusho na camera mu kibanza ciza cane"". Aho haca hakurikira uwo mugabo yinyegeje mu bisaka, ariko afata amashusho rwihishwa umugwi w'abagore bariko baranywa amazi mu mugezi bongera bagira yoga. Hagera aho uwo mugabo ahonyora atabishaka kw'ishami ry'igiti, abo bagore bagaca bikanga buno nyene bagaca bahinduka inka. Iyo publicité irangizwa n'aya majambo: ""Amazi meza, indya nziza, amata ya Seoul Milk ni  100%. Amata atagira akanenge, avuye mw'iraro ritagira akanenge mu murima uteye igomwe wa Cheongyang."" Iyo publicité/advert yatumye haba impari zikomeye mu gihugu ku bijanye n'ivangura n'ibindi bibazo bishingiye ku bitsina ariko ibineguro ntivyagarukiye ku kwerekana abagore nk'inka gusa. Bamwe barerekanye amakenga yo kuba umugabo afata rwishishwa amashusho y'abagore, mu gihe ivyaha vyo gufata amashusho rwishishwa vyagwiriye cane muri Korea y'Epfo muri iyi myaka. Molka, bisigura ""camera yinyegeje"", ubu yabaye ikibazo kidasanzwe ku bagore muri Korea y'Epfo. Si ubwa mbere Seoul Milk ivugwa mu binyamakuru kubera imvo zitari nziza. Mu 2003, iyo kompanyi yatunganije agakino aho abanyamideri bari gusa basukanako ikivuguto   (yoghurt). Umukuru w'igisata co kwamamaza muri Seoul Milk hamwe n'abagize uruhara muri ako gakino baratangishijwe ihadabu kubera kwerekana ibiterasoni."
business	Burundi: Rusansuma y’abashomeri, bamwe barizeye akazi abandi bati ‘nta gishasha’	"Igikorwa catanguye ku wa gatandatu uheze co kwandika urwaruka rwahejeje amashure rudafise akazi kizobandanya kubera ubwinshi bwabo, ni mu gihe vyari vyitezwe ko kirangira kw'isaha zitandatu ejo ku wa mbere. Mu minsi itatu, leta y'u Burundi ivuga ko yashoboye kwandika abashika 245.000, ariko kandi ko gushika ejo ku wa mbere hari hakiri benshi bakirindiriye kwandikwa. Abandikwa bavuga ko babazwa vyinshi harimwo ibijanye n'amashure bize hamwe impamyabushobozi bafise, igihe bayizonkeye, n'ibindi. Ntaco babwirwa uretse ko ari rusansuma rw'abashomeri bariko barakora. Bamwe bavuga ko ibi nyene vyabaye no mu myaka myinshi bandikwa buri mwaka, bakabona ko ata gishasha, ariko ubu bamwe barizigiye ko leta ishobora kubafasha. Igihe arahiza abashikiranganji ba leta yiwe, Perezida Evariste Ndayishimiye yatangaje ko yiyemeje gushigikira urwaruka ""cane cane bamwe bafise impapuro z'umutsindo ariko batararonka ico bakora"". Umwe mu bavuganye na BBC, hampande y'amashure n'impamyabushozobi, avuga ko yabajijwe ubwoko bw'akazi yipfuza canke umutahe abona yoshobora gukoresha mu gihe yoba afise umugambi wo kurangura. Mu gihe abiyandikisha ari abahejeje amashure bakirondera akazi nk'uko binavugwa n'ubushikiranganji bw'intwaro yo hagati, uyu mushomeri avuga ko ataco babwirwa kuri iki. Ati: ""Nta wuzi ko bagomba kuduha akazi, canke imitahe, gushika ubu turarindiriye"". Uwundi mukenyezi atipfuje kuvugwa amazina yavuganye na BBC, avuga ko ico babwiwe conyene ari uko hariko hakorwa rusansuma y'abashomeri. Ati: ""Jewe sinibaza ko ari akazi bashaka kuduha, kuko ivy'akazi baheruka gukoresha ikibazo, abaronse bararonse. Ariko baratubwira ko bibaye ngombwa tuzoja hamwe hanyuma bakaduha imitahe tugakorera hamwe"". Uyu afise icizere gito kuko ngo sibwo bwa mbere yandikwa kuva ahejeje amashure. Ati: ""Nama mbona batwanditse bigaherera iyo, turamenyereye kwiyandikisha. ""Kuva umwaka wa mbere mpejeje amashure mu 2014 nta mwaka urengana batatwanditse. Maze imyaka itandatu nguma nandikwa, ariko nta cahindutse"". Hagati aho, aremeza ko iri yandikwa ry'ubu ritandukanye n'iryari risanzwe rihari afatiye kuvyo yabajijwe. Yongerako ati: ""Mfise icizere ko nzohava nkaronka umutahe kuko muvyo bambajije barambajije umutahe noba nkeneye kugira nshobore kurangura umugambi wo kwiteza imbere"". BBC yashatse kuronka insiguro kuri kino gikorwa kimaze iminsi ine co kwandika abahejeje amashure ariko batigeze baronka akazi, uruhande rwa leta ntaco rwashimye gutangaza bikiriko birakorwa. Hagati aho, mw'ijambo ryiwe arahiza leta nshasha Perezida Evariste Ndayishimiye yavuze ko mu migambi yiwe itandatu yihutirwa harimwo kuzamura urwaruka, cane cane abahejeje amashure batararonka akazi. Bwana Ndayishimiye yagize ati:""Abo nibo cane cane nshaka ko bazoba intwazangabo zirongora abandi mu rugamba rwo kugwanya ubukene ku rwego rw'intango"". ""Aho bukera tugira dushware mu makomine yose agize Uburundi, tuje kwegeranya urwo rwaruka mu kibiri, batwereke imigambi bafise, bashaka gukora. ""Aho tuzosanga batoye kworora tuzobafasha kworora, aho tuzosanga batoye uwundi mugambi, tuzowubafasha"". Ikiriho ni uko biboneka ko abashomeri biyandikisha ari benshi cane mu gihugu, nk'uko vyemezwa n'ubushikiranganji bw'intwaro yo hagati, umutekano n'iterambere ku rubuga rwabwo rwa Twitter. Ubu bushikiranganji buvuga ko ku munsi wa mbere gusa batanguye ico gikorwa handitswe abashika 45.000. Mu gihe gushika ku mugoroba w'ejo ku wa mbere, abashika 245.000 ari bo bari bamaze kwandikwa mu gihugu cose, abandi barenga 35,000 bari baraye bategerejwe kwandikwa."
business	Umushikiranganji wa mbere w’ Ubuyapani aragabisha Afrika ku madeni y’umurengera	"Umushikiranganji wa mbere w'Ubuyapani aragabisha abategetsi ba Afrika ku ngaruka z'ugufata amadeni menshi, nk'uko bishikirizwa n'itororokaniriza ry'amakuru AFP. Ayo majambo ya Shinzo Abe afatwa nk'igabisha ku ruhara rw'Ubushinwa muri Afrika mu gihe buvugwa ko bushira imbere amakompanyi yabwo mu migambi ikomeye kuri uwo mugabane. Yabwiye abategetsi bari mu nama i Yokohama muri ico gihugu yerekeye iterambere rya Afrika ko Ubuyapani bwipfuza guteza imbere imitahe ""ngirakamaro"" yoshigikirwa n'amashirahamwe y'Ubuyapani. AFP ivuga ko ico gihugu gitegekanya kwigisha abahinga 30 bava mu bihugu vya Afrika  mu myaka itatu iri imbere ku buryo bwo guhangana n'ibiza n'amadeni ku gihugu. Avuga ko abakora imigambi y'iterambere boterwa intege kugira ngo bashobore guteza imbere ubutunzi ku mugabane wa Afrika. Umushikiranganji wa mbere w'Ubuyapani yasubiwemwo amajambo avuga ati: "" Mu gihe ibihugu bigenzi vyugarijwe n'amadeni y'umurengera, bica biba inzitizi kuri uyo wese yari afise imigambi y'ukuzana imitahe yabo"". Bwana Abe ari mu barongoye inama mpuzamakungu ya Tokyo kw'iterambere rya Afrika (Ticad), ikaba yateguwe mu gihe Ubushinwa buriko bushinga imizi muri Afrika. Ubuyapani buvuga ko intumbero bufise kuri Afrika ari ukuyifata mu mugongo mu buryo bw'amafaranga n'ikoreshwa ryayo, intumbero itandukanye n'iyo Ubushinwa."
business	Kenya: Abasoromyi b'icayi bajanye urubanza muri sentare ya Scotland	"Abakozi indwi bo mu mirima muri Kenya  bitwariye muri sentare yo muri Ecosse (Scotland ) imwe muri kompanyi zikomeye cane kw'isi zimbura icayi  basaba indishi ku mvune batewe n'akazi. Abo basoromyi b'icayi bavuga ko bagize imvune nyinshi  kubera uburyo bakoramwo mu mirima ya James Finlay  Kenya Ltd. Iryo ni ishami rimwe ry'iyo kompanyi ikorera henshi kw'isi ifise amamuko muri Glasgow mu kinjana ca 18. Iyo kompanyi ntiyemera urwo rubanza mu gushigikira ingingo zayo zijanye n'amagara n'umutekano mu kazi. Finlays batanguye bacuruza ipampa muri Ecosse mu 1750 ubu bakaba bafise  ibikorwa mu migabane itanu y'isi, Starbucks ikaba ari umwe mu bakiriya babo. Iyo kompanyi ni nini  cane ku buryo yimbura icayi gikwiye igikenerwa ku mwaka mu Bwongereza bwose. Iyo kompanyi yimuye icicaro cayo gikuru ikivana Glasgow ikijana Londres haraheze imyaka 15 ariko n'ubu yanditswe ko ikorera Aberdeen, ivyo bigatuma imanza irimwo zijanwa muri sentare za Ecosse. Abo bagabo n'abagore indwi bitwaye basaba indishi ingana n'ibihumbi 15 mu mafaranga y'abongereza £15.000, umwe umwe muri sentare ya Sheriff Personal Injury muri Edinburgh. Uwubunganira muri Kenya, Isaac Okero, avuga ko bagize imvune zitandukanye harimwo no mu ruti rw'umugongo. Yabwiye BBC Scotland ati: ""Abo bakozi bo mu cayi bavuga ko baravye imyaka bamaze bakorera James Finlay Kenya Ltd, n'uburyo bakoreramwo, bagiye baragira imvune buhoro buhoro gushika aho zigira ingaruka ku buzima bwabo."" ""Izo mvune zifatiye ku mubiri no mu mutwe."" Okero avuga ko bamwe bari bagikora igihe urwo rubanza rwatanguzwa muri ico gisagara kiri ku birometero birenga ibihumbi bitandatu uvuye muri Kenya, ariko ubu umwe wenyene ni we agikora. Abandi barungitswe mu kiruhuko canke naho ntibaba bagishobora gukora. Yibaza ko urwo rubanza ruzogira ingaruko irenze aho. Yavuze ati: ""Twizeye ko ruzotuma iyo kompanyi ihindura cane uburyo abakozi bakoreramwo, uru rubanza rero rukazotuma haba akarusho gafadika mu masezerano n'uburyo vy'akazi k'abasoroma icayi, hanyuma harangire ivy'uko hari abakozi b'abanyaKenya bagira invune zibakurikirana ubuzima bwose nk'uko aba bakozi indwi vyabashikiye."" Umuhinga mu bijanye n'imvune z'akazi David Short wo mu kigo ca Balfour and Manson co muri Edinburgh ni we  ahagarariye abo basoromyi b'icayi. Yavuze ati: ""Mu rubanza rwo muri sentare kimwe mu bintu vya mbere  ubanza kuraba n'aho witura, ni iyihe sentare izotwemerera kwakira urubanza. ""Ngaha dufise kompanyi yanditswe muri Ecosse, gutyo rero ikibanza ciza c'urwo rubanza ni muri sentare yo muri Ecosse. ""Twitwaye mu rubanza ku bisanzwe  rwobereye muri Kenya. Rwerekana uburyo abakozi babo bakoreramwo n'ubutunzi bwabo."" Imyaka ibiri urubanza rumaze gutangura mu 2017, umucamanza yategetse ko Finlays ireka abunganira mu mategeko abo basoromyi bagashika mu mirima yayo muri Kenya, ikabareka bakaraba uburyo abantu bakoreramwo. Finlays yaciye ishingisha urubanza rwo kuvyanka mu masentare yo muri Kenya iranarutsinda ivuga ko ingingo yo muri Ecosse idashobora gushirwa mu ngiro kiretse ibanje kwemerwa na sentare yo muri Kenya. Abasoromyi b'icayi barunguruje kuri iyo ngingo, uruzocibwa rukaba rwitezwe gusohoka mu kwezi kwa gatanu. Short avuga ati: ""Bitwaza ngo ntivyemewe mw'ibwirizwanshingiro. ""Naho vyoba biri uko, ni kuki batatureka ngo tuje kuraba? Ndakeka ko ari uko badashaka ko tubona uburyo buteye ubwoba abo bantu bakoreramwo."" Mu kwezi kwa kabiri, abo basoromyi b'icayi barerekanye uburyo abakozi bo mu yindi kompanyi yo muri Kenya bakoreramwo, abunganizi babo bo mu Bwongereza barabiraba. Gwen Morgan-Evans, wo mw'ishirahamwe ry'abashingwamanza Hugh James, avuga ati: ""Twaragiye muri Kenya turi kumwe na babiri mu bahinga bo mu Bwongereza kugira barabe ingene icayi gisoromwa kugira bagire inama sentare yo muri Ecosse y'ingene ubwo buryo bwo gukora buhungabanya amagara. ""Ico kibazo gishika kure. Hamwe urwo rubanza borutsinda, abarushingishije bizigiye ko vyozana akarusho ku bakora mu cayi muri Kenya."" Ikinyamateka ca vuba ca Finlays 1750 cashimikiye ku bikorwa vyayo muri Kenya. Umukuru w'iyo kompanyi Guy Chambers yakibwiye ati: ''Turemera ko vyose bitera ngo de kandi ko hama hari ivyo gukora neza gusumba. ""Ariko abatunegura rimwe na rimwe barirengagiza urugero rw'utwigoro twagize mu gufasha ab'aho dukorera."" Mw'itangazo umuvugizi yagize ati: ''James Finlays [Kenya] Ltd  yiyemeje kwiregura ku birego vyose vyashikirijwe haba muri sentare nkuru ya Nairobi canke iya All Sheriff Personal Injury."" Iyo kompanyi ivuga ko ibikorwa vyayo vyo kurima no guhingura icayi muri Kericho na Bomet birimwo abakozi ibihumbi 8 n'ubundi buzi bushamikiye ku cayi vyose ''bitanga inyungu ifadika muri ako karere"". Iryo tangazo rirabandanya riti: ""Twama turondera gushika ku rugero rwo hejuru rwo kwitaho amagara, umutekano n'ineza y'abantu bose dukorana. ""Dufise ingingo twashizeho kuva kera zijanye n'amagara n'umutekano aho hose dufise ibikorwa kw'isi, harimwo no muri Kenya."" Mu myaka ya 1980, imyiyerekano yarabaye hanze y'ahariko harabera inama rusangi ya buri mwaka ya Finlays i Glasgow ku buryo bwo gukoramwo mu mirima yayo y'icayi mu Buhindi. Umwe mu bari mu myiyerekano mu 1984 yari Roger Jeffery, ubu akaba ari umwigisha muri Kaminuza ya Edinburgh mu gisata c'ivyigwa vya poritike. Yavuze ati: ""Uwurongoye iyo kompanyi ico gihe yavuze ko turi abantu bahiga isoko hose, tuja ahantu hose turondera kuronka inyungu ku banyamitahe bacu kandi avuga ata kivyerekana na kimwe ashize ahabona ko ari abakoresha beza kandi ko abantu baronkera akarusho mu bikorwa vyabo."" Agira ico avuze ko urwo rubanza rw'ubu, Prof Jeffrey yavuze ati: ""Uvyihweje neza muri rusangi, wokwemera ko kurima icayi ari igikorwa kibangamye,  kandi ntibashobora gutangura guha abakozi babo imishahara nk'iyitangwa i Buraya, ariko nemera ko bashobora gusumvya  uko biri ubu."""
business	Kenya igiye kuronka miriyoni zafatiwe muri Jersey zifashe kugwanya Covid	"Miriyoni z'ama dorari z'amafaranga y'igihugu bivugwa ko zibwe n'abanya-Kenya babiri ba mbere batunze cane zigiye kugarukanwa mu gihugu zigurwemwo ibikoresho  vyo kurokora ubuzima mu kugwanya  indwara ya Covid-19 hisunzwe  amasezerano y'imbonekarimwe yashitsweko i Londres. Ayo mazezerano na Jersey, izinga ryigenga mu ntwaro mu  kiyaga ca Manche (Ensglish Channel) yakiriwe nk'""intsinzi ku banya-Kenya"" n'uwuhagarariye ico gihugu mu Bwongereza, Manoah Esipisu. Urufatangane rwahavuye ruvamwo  ayo masezerano rwatanguriye ku rubanza rwo kwahukana. Mu 2006, Samuel Gichuru, umuntuzi afise kompanyi y'umuyagankuba muri Kenya,  n'umugore wiwe Salome Njeri barahukanye. Hageze kugabura ivyo batunze, Madame Njeri yabonye ko ataronse ibikwiye. Yaciye avuga ko bimwe  mu vyo umugabo wiwe atunze vyanyegejwe hanyuma, sentare, ica ikora urutonde rw'ama konte yose umugore yavuze ko ari  aya Gichuru muri Jersey, izinga risanzwe rizwi gushingwamwo amakompanyi ba nyeneyo batamenyekana kandi rigatangisha amakori ari hasi cane. Ivyo vyatumye haba amatohoza yamaze imyaka icenda akorwa n'abategetsi ba Jersey. Muri ayo matohoza, mu 2011, bagirije Gichuru n'uwahoze ari umushikiranganji ajejwe ikigega ca reta kujana muri kompanyi yari yanditswe muri Jersey amafaranga ya ""commissions"" bahabwa n'amakompanyi mpuzamakungu. Abategetsi ba Jersey baciye basohora imitahe yo gufatisha abo bagabo bompi,  kuva ico gihe bakaba bakirinridiye ko barungikwa bava aho bari muri Kenya. Ivyaha vy'ubutunzi bagirijwe vyarimwo amasezerano na kompamyi yo muri Finlande yo kwubaka uruganda rw'umuyagankuba hafi ya Mombasa, igisagara kiza ubwa kabiri mu bunini muri Kenya, aho ngo bahawe miriyoni na miriyoni z'amafaranga y'abongereza ya 'commissions'  bayahawe n'amashirahawe yo kwubakisha yo mu Bwongereza, Norvege, Ubudagi na kompanyi y'igihangange mu gutumatumanako yo muri Amerika. N'ubwo BBC yagerageje kenshi kubarondera, abo bagabo bompi n'abashingwamanza babo ntibashimye kugira ico bavuze kuri ivyo bagirizwa. Ariko iyo kompamnyi yanditswe muri Jersey Windward Trading Limited yahavuye yemera ivyaha bine vyo kugira amafaranga y'inkomoko mbi muri sentare yo muri Jersey. Sentare yaciye ishinga ingingo, ko iyo kompanyi, nyeneyo asanzwe ari Gichuru, itegerezwa kwakwa amafaranga arenga miriyoni 4,9 z'ama dorari mu vyo itunze kubera  amafaranga y'inkomoko mbi. Menshi muri ayo mafaranga niyo bivugwa ko yavuye mu biturire muri Kenya hagati ya 1999 na 2002 ubu ariyo agiye kugarukanwa mu gihugu. Ivyo vyashobotse kubera amasezerano yo mu 2018  yashizweko umukono na ministre wa mbere w'Ubwongereza w'ico gihe Theresa May, umukuru wa Kenya Uhuru Kenyatta hamwe na reta za Jersey n'Ubuswise.  Ayo masezerano yavuga ko amatungo yibwe ashobora gusubizwa muri Kenya ariko agakoreshwa  gusa ku bijanye n'imigambi y'iterambere. Ayo masezerano azwi nka Return of Assets from Corruption and Crime to Kenya (Fracck) aha abategetsi ba Jersey uburenganizra bwo kurekura amafaranga bazi ko yibwe hanyuma akarungikwa imbere y'uko abagirizwa kwiba bashikanwa imbere ya sentare. Ikoreshwa neza ry'ayo mafaranga kizoba ari igikorwa ca Crown Agents, ishirahamwe mpuzamakungu ridaharanira inyungu ryitaho iterambere. Umukuru waryo Fergus Drake, yabwiye BBC  ko avugana n'abategetsi bajejwe amagara y'abantu muri Kenya kugira bavugane ibikenewe mu kurwanya Covid -19. Drake yiteze gushikiriza ibikoresho vya nkenerwa cane ku bitaro birenga 10 mu mezi ari imbere. Yavuze ko gupima neza bizofasha abanya-Kenya kurwanya ico kiza neza no kumenya ibice bikeneye incanco kurusha ibindi. Gushika ubu  muri Kenya abantu bamaze kuronka incanco ntibarenga 20% mu gihugu cose. Hasigaye amezi make ngo prezida Uhuru ave ku butegetsi, agishika ku butegetsi akaba yari yiyemeje kurwanya ibiturire. Muri iyo ntumbero abategetsi n'abanyaporotike bariko barasabwa kuvuga amatungo  bafise, hagakorwa isuzumwa ry'uko ata biturire yaciyemwo. Drake yavuze ko ayo mafaranga agiye gusohora -miriyoni 3.5 z'ama dorari - atazokora ''ibintu vyinshi cane'' mu gikorwa c'igihugu co kurwanya Covid-19 , ariko yibaza ko bene iyo mfashanyo igenewe ahantu runaka izogira ingaruka zishika kure mu kurwanya uwo mugera. Abaharanira uburenganzira bavuga ko akarorero ka Fracck ari inzira nshasha yo kwerekana ko amafaranga abantu baba baronse mu buryo butari bwiza ashobora gusubizwa. Ubwongereza busanzwe bwaremeje kandi ayandi masezerano -amasezerano ya ONU yo kurwanya ibiturire -gutyo bukaba butegerezwa gusubiza amafaranga yaciye mu vyaha aho ibikenewe biba vyakwiye kugira asubizwe. Ariko ku bwa Steve Goodrich, umukuru w'ubushakashatsi n'amatohoza muri Transparency International (TI) UK, amafaranga asubijwe ava mu Bwongereza akenshi ntaja mu bikorwa vy'iterambere ata handi aciye. Atanga akarorero k'amafaranga yigeze gusubizwa yari ayo inkomoko mbi y'uwahoze ari umukuru w'intara ya Delta muri Nigeria  James Ibori mu 2012 agahabwa reta ya Nigeria. Afise amakenga ko amafaranga asubijwe ashobora guherera mu biturire. Goodrich  avuga ko ivyo vya Jersey ari intambwe mu nzira nziza. Ariko yongerako ko kugirango hajeko ""igitururuza cizewe"" ku bantu bibaza kuja kunyegeza amafaranga bivye mu Bwongereza, reta ""vy'ukuri ikeneye gukaza umukono wayo"" ku gusubira ku matungo (aba yibwe). Nk'akarorero, avuga ko Ubwongereza bukwiye gutangura gusuzuma ivyo yibaza ko ari ""ibibanza/amazu biciye amafaranga arenga miliyaridi 5 z'ama pound (£ canke pound:amafaranga y'abongereza)  vyaguzwe mu Bwongereza n'amafaranga yo kwinuba. Aha rero hari n'ukuraba neza ikibazo c'ibiturire muri Kenya. Kenya kiza ubugira 128 ku rutonde rwa Transparency International rw'igipimo c'ibiturire kw'isi, abategetsi n'abagwizatunga bakaba  bavugwa cane mu biturire. Hasigaye amezi make ngo prezida Uhuru ave ku butegetsi, agishika ku butegetsi akaba yari yiyemeje kurwanya ibiturire. Muri iyo ntumbero abategetsi n'abanyaporotike bariko barasabwa kuvuga amatungo  bafise, hagakorwa isuzumwa ry'uko ata biturire yaciyemwo. Uwuhagarariye Kenya mu Bwongereza, Esipisu, yigeze kuba umuvugizi w'umukuru w'igihugu, yabwiye BBC ko amasezerano ya Fracck ari ""intererano ikomeye cane"" ku mugambi w'umukuru w'igihugu kuko atanga ubutumwa ko ""abantu bivye amafaranga "" batazotekanirwa ngo n'uko gusa banyegeje amafaranga yabo mu mahanga"". Yongerako ati ""ayo ni amafaranga yibwe abanya-Kenya, yasahuwe abanya-Kenya, kubera ayo masezerano ayo mafaranga agiye kugaruka gufasha abanya-Kenya ari nabo ubwa mbere na mbere yari asanzwe agenewe. Rero iyo ni intsinzi ku banya-Kenya"". Ubu amafaranga ari mu nzira ava muri Jersey aja muri Kenya, ubu abantu bazoca bahindukirira kuraba ko abo bagabo bagirizwa barungikwa muri Jersey. Mu kwezi kwa kabiri,  ibikeneye gukorwa kugira barungikwe vyaratanguye gukorwa muri sentare ya Nairobi City  Magistrates Court, inyuma y'imyaka 10 y'impari zo kumenya urwego rwoja imbere mu kubikora. Ubu igisata c'ubushikirizamanza nico kiriko kirabikora kandi icegera c'umuyobozi waco  Victor Mule yavuze ko intahe yitezwe mu kwezi kwa gatanu. Yavuze ko yizeye ko bitazosubira gufata iyindi myaka 10. Igihe BBC yabarondera, abashingwamanza ba Gichuru bahisemwo kutagira ico bavuze ku biriko birakorwa. Umukenguzamateka Ian Gorst, umushikiranganji wa Jersey ajejwe imigenderanire,  aremera ko ubwa mbere hoho hari ibitagenze neza  kugira ayo mafaranga bivugwa ko yibwe abe yarashitse muri iryo zinga. Agabisha abandi bashobora gukora gutyo muri kazoza ko amategeko y'iryo zinga ubu yakajijwe cane ariko kandi ko amafaranga yose yashitseyo aciye mu nzira zitari zo azoronderwa iyo ari kandi ko ""tuzoyasubiza ku banyagihugu bo beneyo""."
business	India: Umukoresha yanebaguwe ku ciyumviro co gukora amasaha 18 ku musi	"Umukuru w'ikompanyi imwe mu Buhindi yanebaguwe inyuma yo kuvuga ko abakozi bashasha mu kazi akari ko kose bategerezwa gukora amasaha 18 mu myaka yabo ya mbere ine canke itanu bakironka akazi. Shantanu Deshpande, yatanguje kompanyi yo kumwa ya Bombay Shaving Company, asaba abakozi bakiri bato ""gukunda akazi"" no kutaguma bidoga nk'uko yavyanditse ku mbuga hwaniro. Abantu bashavuye banditse ku mbuga hwaniro bamwagiriza gukokeza ""umuco w'akazi k'uburozi"". Ubuhindi bufise amategeko genga akazi akaze cane, ariko abaharanira agateka k'abakozi bavuga ko abategetsi bakeneye gushiramwo inguvu nyinshi kugira ashirwe mu ngiro. Mu 2020, umwe mu batanguje ikompanyi ya Infosys yaranebaguwe cane aho yavuga ko abahindi bategerezwa bakora amasaha 64 buri ndwi mu myaka ibiri canke itatu mu ntumbero yo kuzibira igihengeri c'ubutunzi catewe n'iyugaranwa rivuye kuri coronavirus. Urugero rw'icizere c'abakozi rwa LinkedIn mu 2020 ruvuga ko abakozi babigize umwuga babiri  kuri batanu mu Buhindi baramaze kugira ikibazo co kugira umutima uhagaze n'umwitwarariko. Ku rubuga rwa LinkedIn ku musi wa kabiri, Deshpande   yavuze ko ""hakiri kare"" ku bakiri bato kumenya ingene bokwifata hagati y'akazi n'ubuzima igihe ari ho bagitangura akazi. Umwe mubakoresha urubuga rwa Twitter yavuze ko Deshpande yariko arashigikira ""umuco w'akazi k'uburozi"" igihe  ""vyari vyabaye ibisanzwe ko amakompany menhsi agitangura yirukana abantu benshi."" Uwundi wo kuri Twitter nyene yavuze ko Deshpande atigeze avuga ko ""yoriha amahera y'agasunuzo"" abantu bakoze amasaha menshi. Yagize ati:""Amakompanyi afise intumbero yo kurya imitsi abantu bakora amasaha menshi. Kenshi na kenshi bigatuma baruha kare bakiri bato, bigatuma bashira mu kaga akazi kabo."" Kubera inebagurwa ryakwiye hose kubera ivyo yanditse, Deshpande yongeyeko ati:"" Urwo rwanko rwose ruvuye ku masaha 18 y'akazi?"" Yongeyeko ko abo biyumvira ku muco wo gukora muri kompanyi yiwe bahawe ikaze kubiyaga n'abakozi biwe. Ivyo Deshpande yavuze vyakurikiye igihe ijambo ""Hagarika mu mutekano"" ryakwiragira ku mbuga hwaniro. Iryo jambo risigura gukora ivyo ujejwe gusa ata kindi urengejeko. Ryatangujwe muri video y'umunyamerika ari ku rubuga rwa TikTok ahanura ""akazi si ubuzima bwawe"". Umumenyeshamakuru wa BBC Perisha Kudhail yanditse ko iryo sekeza rishobora kuba ryatanguriye mu Bushinwa , aho ijambo ubu ryabujijwe gukoreshwa #tangping risigura ""ryama urampije"" ryakoreshejwe mu kwiyamiriza umuco wo gukoreshwa amasaha menshi."
business	Russia Vs US: aba 'hackers' bakoze ikindi gitero c'imigera ku nyabwonko z'abagiraneza - Microsoft	"Ikompanyi ihingura inyabwonko Microsoft, ivuga ko habaye ikindi gico c'ibitero vy'abasuma bo ku nyabwonko (hackers) b'abarusiya bakoresha imigera ku nyabwonko z'amashirahamwe yegamiye reta n'amashirahamwe aharanira agateka ka zina muntu mu bihugu 24, cane cane muri Reta zunze Ubumwe za amerika. Microsoft ivuga ko amakonte muravyo (email accounts) ashika 3000 mu mashirahamwe atandukanye arenga 150 ari yo yatewe muri ino ndwi turimwo. Microsoft yagiriza abakoze vya bitero vyo mu mwaka uheze kuri kompanyi SolarWinds, aho urwego rw'Uburusiya (SVR) rujejwe igendereza rwagirijwe, ko ari rwo rwabikoze. Uburusiya burahakana ibi bitero vyompi. Kremlin (ibiro vy'umukuru w'igihugu w'Uburusiya) ivuga ko itazi ivy'ibi bitero bishasha, igasaba iyi kompanyi ya Amerika gutanga izindi nsiguro, harimwo ingene yagiriza Uburusiya. Mu nkuru yacishije ku rubuga ngurukanabumenyi ku wa kane, Microsoft yavuze ko ibi bitero bishasha vyakozwe ku nzego za reta zijejwe imigenderanire n'amakungu mu gikorwa co ""kwegeranya c'igendereza"". Ivuga ko n'imiburiburi ica kane c'amashirahamwe yatewe afise uruhara mu bijanye n'ibikorwa mpuzamakungu vy'iterambere, ubutabazi hamwe n'agateka ka zina muntu. Mu gihe hafi yose ari muri Amerika, aya mashirahamwe yatewe ni ayo mu bihugu n'imiburiburi 24. Nk'uko Microsoft ibivuga, Nobelium, umurwi ukomoka mu Burusiya, niwo wakoze ibitero vyo muri ino ndwi mu kwinjira muri konte ya email ikoreshwa n'ishirahamwe rya reta ya Amerika rijejwe ugufashanya, USAID. Abo ba hackers baciye barungika ubutumwa muravyo (emails) busa nk'uko umengo ni ubw'ukuri, ariko bukaba bufise link/lien, uyifyonzeko ica yinjiza umugera mubi wiba amakuru yose ari mu nyabwonko yawe, ukongera ugaca utera imigera mu zindi nyabwonko zose ziri ku murongo umwe na rwawe (network/réseau). Umuvugizi w'urwego rwa Amerika rujejwe gukingira umutekano w'inyabwonko (Cybersecurity and Infrastructure Security Agency, Cisa) yabwiye ikinyamakuru CBS News  ko abategetsi bari bamenye iki gitero kandi ko bariko baragerageza ""gutahura neza ingaruka zaco no gufasha abo bose bashobora kuba baratewe"". Microsoft ivuga ko imigera y'ivyo bitero vyose ku bakiriya bayo yazibiwe mu buryo bwikora (Automatiquement). Ntibiramenyekana neza igitigiri c'izoba zarashoboye kwinjirwa n'iyo migera. Mu mwaka uheze, aba hackers barakoresheje ikompanyi ya Amerika, SolarWinds' Orion, bavogera ibisata vya reta ya Amerika, amakompanyi ategamiye reta hafi 100 hamwe n'amashirahamwe makeya y'Ubwongereza. Vyagiye kurangira abakiriya hafi 18.000 binjije iyi logiciel y'umugera. Amerika n'Ubwongereza bwagirije ikigo SVR ko ari co cari cakoze iki gitero. Kirahakana ivyo cagirizwa."
business	Burundi - Miriyaridi 7 ziranyuruzwa buri mwaka mu matagisi y'amasoko ya Bujumbura	"Umushikiranganji w'intwaro yo hagati, umutekano n'iterambere rusangi mu Burundi agabisha abatoza amakori (taxes) mu masoko y'igisagara ca Bujumbura ko bagiye gufatirwa ingingo hamwe bobandanya kuba intambamyi mu kwinjiza mu kigega c'igisigara amafaranga yose ategegerezwa gutozwa mu masoko. Ingingo ya mbere ija imaze gufatwa. Inyuma y'inama bagirishijwe mu gisagara ca Bujumbura na General Gervais Ndirakobuca, hafashwe ingingo yo guhagarika abari bajejwe gutoza amakori n'ama taxe mu masoko y'igisagara ca Bujumbura. General Ndirakobuca yavuze ko  ubushikiranganji bwo nyene bwitoreje ayo mafaranga buca burenzako miriyoni 121 ku ndwi, ''kandi aba commaissaires b'amasoko ntibigeze batworohereza''. Ati: ""Mwonsigurira gute ko amafaranga atozwa muri mairie mu ndwi imwe, turavye n'inzitizi twahuye nazo, ubushikiranganji buriko buratoza burenzako miriyoni 121? Ntimwumva ko igihugu capfuye?"" Yavuze ko ashobora no gushika miriyoni 150 ku ndwi, bisiguye ku mwaka ko arenga  miriyaridi ndwi (ashika miliyoni $3.5). Mu ma komine yo hagati mu gihugu ho ,  umushikiranganji Ndirakubuca yavuze ko basanze muri rusangi reta itakaza miriyaridi 40  ku mwaka. Yabwiye ibitavye iyo nama harimwo abajejwe gutoza amakori mu masoko y'igisagara ca Bujumbura ati: ""Inyuma y'iyi nama, uwusubira kuvyivangamwo, ibimushikira ntagire ngo n'ubushikiranganji…..ntavuge ngo reta mvyeyi itwara abantu ku Musaga'', imvugo iciye hirya yo kubagabisha ko bazofatwa, bagapfungwa-ku  Musaga niho hari ibohero rikuru rya Mpimba. Reta y'Uburundi isanzwe ishigikira imirimo y'amakomine ku mafaranga angana na miriyaridi 63  ku mwaka. Umushikiranganji Ndirakobuca  avuga ko hamwe ama komine yokwinjiza amafaranga yose ategerezwa kuboneka, ayo reta itanga yoheza agakora ibindi. Uburundi buri mu bihugu vya mbere kw'isi birangwamwo ibiturire cane, hakurikijwe icegeranyo c'uwu mwaka ca Transparency International, ikigo gikurikirana ibijanye n'ibiturire mu bihugu vyose vyo kw'isi."
entertainment	'Umukuru wa Twitter Elon Musk 'ntari hejuru y’amategeko'' - Umugenzuzi wa US	"Kimwe mu bigo vy’ubugenzuzi vya Reta Zunze Ubumwe za Amerika kivuga ko kiriko kirakurikiranira hagufi ingene ibintu biriko biragenda muri Twitter ""n’impungenge nyinshi"". Ni inyuma y’aho hari abakozi bo ku rwego rwo hejuru mu bajejwe amabanga hamwe no kwubahiriza amategeko bavugwa ko batanze imihoho. Umurwi w’igihugu ujejwe ubucuruzi (Federal Trade Commission,FTC) uvuga ko umukuru w'urwo rubuga mushasha Elon Musk atari  ""hejuru y’amategeko "". Mu yandi makuru, Musk avugwa ko yoba yarabwiye abakozi ko n’ivyo kwugara bishoboka. Iyi kompanyi iri mu mayira abiri kuva aho Musk atanguriye kwirukana ibihumbi n’ibihumbi vy’abakozi mu ndwi iheze. Ubushobozi bwo kugura 'status' ku bakoresha uru rubuga mu gihe ari uwiyandikishije gushasha bwongereje impungenge ko Twitter ishobora kwuzura ama konte y’ibinyoma. Ejo ku wa kane, Yoel Roth, yari arongoye igisata ca Twitter kijejwe umutekano yashize umwidondoro mushasha kuri runo rubuga hwaniro amenyesha ko atakiri muri ico kibanza. Amakuru avuga ko umukuru w’igisata kijejwe amakuru y’ibanga Damien Kieran be n’umukuru w’igisata kijejwe ivyo kwubahiriza amategeko Marianne Fogarty batanze imihoho. N’uwujejwe umutekano muri iyo kompanyi Lea Kissner na we nyene yaratanze imihoho. Kubona aba bantu baragiye bishobora kwongereza ivyago vya Twitter vyo guhonyanga amabwirizwa y’ubugenzuzi. Mu kwezi kwa gatanu, iyi kompanyi yaraciwe ihadabu ry’imiriyoni 150 kubera kugurisha amakuru y’abayikoresha, bikaba vyabaye ngombwa ko yemera ko hashingwa ayandi mabwirizwa mashasha ajanye no gucungera amakuru y’ibanga. Douglas Farrar, umukuru w’igisata kijejwe imigenderanire muri FTC, avuga ati: ""Turiko turakurikirana ibiherutse kuba kuri Twitter n’impungenge nyinshi”. ""Nta muyobozi canke ikompanyi iri hejuru y’amategeko, kandi amakompanyi ategerezwa gukurikiza ivyo twemeranije”. Farrer avuga ko FTC ifise “ibikoresho bishasha biyiha ubushobozi bwo kugenzura ko kompanyi iriko ikurikiza ivyo yiyemeje kandi turiteguye kubikoresha”. Twitter yarishe ihadabu mu kwezi kwa gatanu inyuma yo kwagirizwa ko yari yagurishije mu buryo buteye kubiri n’amategeko amakuru y’ibanga y’abayikoresha kugira biyifashe kugurisha amatanganzo yo kwamamaza. Iruhande y’iri hadabu, yategerejwe kwemera amabwirizwa mashasha, kandi ikemera gushiraho umugambi  ukomeye wo gucungera amabanga n’umutekano vy’abayikoresha – bigenzurwa n’aba bategetsi bavugwa ko batanze imihoho. Kuva afashe mu minwe Twitter, Musk yarirukanye uwahoze ari umuyobozi nshingwabikorwa Parag Agrawal hamwe n’abandi bategetsi bo hejuru, mbere n’abajejwe ibikorwa vyo kwamamaza n’amasoko na bo nyene baragiye. Ibi vyose biza kwongereza amakenga kuba Twitter idafise abantu bakwiye bashobora gucungera nimba ibandanya igendera ku mategeko ngenderwako. Vyongeye, amwe mu makompanyi makuru makuru yamamaza yaratewe ubwoba n'inzira Musk ariko atwaramwo iyi kompanyi y’urubuga hwaniro. Twitter yinjiza amafaranga yayo hafi yose biciye mu kwamamaza, ariko amakompanyi amwe amwe yabaye arabangira kurekura amahera yayo, mu gihe acihweza impinduka Musk ariko arazana. Amakompanyi amwe amwe avugwa ko afise amakenga ko Musk azodegura mu mategeko yo kugenzura ibica ku rubuga rwiwe mbere anahindure ingingo zo kwugara imbuga z’abantu bamwe bamwe bateje ibibazo, harimwo na Donald Trump yahoze arongoye Amerika. Bivugwa ko Musk yoba yarabwiye abakozi bari mu nama ko atabona neza kazoza k’ingene ubutunzi bwiyongera muri iyo kompanyi, kandi ko atawoshira kure guhomba burundu. Twitter yarasabwe kugira ico ishikirije. Urubuga ngurukanabumenyi The Verge ari na rwo rwasohoye ijambo ryose Musk yashikirije abakozi, ruvuga ko Twitter itagifise igisata c’ukumenyesha amakuru."
entertainment	Spice Diana ati 'Nsaba Imana ko twosubirana Uganda yacu nziza'	"Igisata c'umuziki muri Uganda kiriko kiratera imbere, kandi kirimwo abacuraranzi batari bake b'abagore bamaze gutera imbere. Spice Diana afise indirimbo zitari nke amaze gusohora ubu akaba ariko aritegurira urukurikirane rwiwe rwa mbere. Aherutse kandi no gushirwa ku rutonde rw'abahiganira agashimwe kitiriwe MTV Africa Music Awards  (MAMA). ""Iri genwa ryantumye mbona ko nkwiye gukora ntagoheka kubera vyanyeretse ko umuziki wanje ushimwa ku mbuga mpuzamakungu hamwe no muri Afrika"". ""Numva umengo bambwiye bati: 'Hey, Spicey. Usanzwe ukora ibikomeye, rero utegerezwa kwihata gusumba'."" Spice Diana avuga ko ibihe bigoye Uganda yari imazemwo iminsi vyagize ingaruka mbi ku banyamuziki, akipfuza ko ibintu vyosubira mu buryo kugira ngo ibikorwa vyabo bibandanya ukuri kwamye. Spice Diana yabwiye ikiganiro This Is Africa (Iyi Ni Afrika)  ko umurwi w'abana batamba wiyise Triplets Ghetto Kids ari wo watumye ashobora gushika aho ageze. Yarabakunda cane, bimutuma abona ko akwiye kuza arabandikira indirimbo, ariko bobo bamubonyemwo ubushobozi: Ati: ""Muri jewe nibwira nti: 'Oya, kuririmba ntavyo nshoboye', ariko bobo muri bo bavuga bati 'Urashobora kuririmba!' Si niyemera, ariko abo bana baranteye intege nyinshi, ku buryo nabona ntobahemukira"". Umwaka uheze ntiworoheye abanyamuziki muri Uganda. Mu bitandukanye n'ibindi bihugu vyinshi byo muri Afrika, Uganda yarafashe amategeko yo kubabuza ibikorwa vyabo. Igihe abanyamuziki ba Nijeriya, Omar Ley na Tems bakora igiteramo cabo, birengagije amategeko ya Covid-19, abanyamuziki benshi ba Uganda barashavuye cane. Spice Diana ati: ""Twarashavuye cane, ariko mu nyuma twamenye ko ari umunya Uganda yari yateguye ico giteramo, maze twifatanya n'aba banyanijeriya kubera twabonye ko igiporisi cakoze nabi kubahagarika mu gihe atari bo bari bagiteguye"". Spice Diana  avuga kandi ko imigumuko yagiye yibonekeza mu gihugu igihe cariko citegurira amatora yagize ingaruka mbi ku banyamuziki ba Uganda. Ati: ""Abantu benshi baratakaje ubuzima bwabo, abandi baratakaza ubuzi bwabo, hanyuma igihe cose ivyo bibaye, abakunzi bacu baba biteze ko hagira ico tuvuze"". Ati: ""Rimwe na rimwe, usanga ata vyinshi uzi muri poritike - ugaca usanga iyo ubuze ico ushikiriza, abantu baraguhevye mbere n'umuziki wawe bakawuheba"". ""Rero nsaba ko twosubirana Uganda yacu nziza inyuma y'ibi vyose""."
entertainment	Bob Marley: Kwibuka imyaka 40 iheze iyo mboneza ipfuye	"Imyaka 40 iraheze kuva umuririmvyi wa reggae yasize izina Bob Marley yishwe na cancer i Miami, ku myaka 36, hari ku wa 11 ukwezi kwa gatanu mu 1981. Uwo munyamuziki n'umwe mu bakundwa kandi bemewe cane muri kahise k'umuziki, ku ndirimbo nyinshi zabiciye bigacika nka No Woman No Cry, One Love, na Redemption Song. Indirimbo yiwe Buffalo Soldier niyo yabaye rurangiranwa kurusha izindi mu Bwongereza, aho yagiye mu kibanza ca kane mu kwezi kwa gatanu mu 1983. Album [urukurikirane rw'indirimbo] yo mu 1977 Exodus yiswe Album y'Ikinjana n'ikinyamakuru Time Magazine. Marley yavutse mu 1945, kuri se w'umuzungu na nyina w'umwirabure, muri Jamaica. Nk'umwana yakuriye mu bukene kandi nta migenderanire myinshi bari bafitaniye na se, uwo akaba yari asanzwe ari umusirikare wo mu mazi yakorera reta y'Ubwongereza. Yavuye iwabo ku myaka 14 aja gutangura umwuga w'umuziki i Kingston. Mu  1972, Marley yashitse mu Bwongereza n'umugwi wiwe The Wailers kuremesha ibiteramo na Johnny Nash mu ntumbero yo kugerageza kumenyekana ku rubuga mpuzamakungu. Mu mwaka ukurikira, The Wailers basohoye album yabo Catch a Fire baca bakora igiteramo cabo ca mbere kuri television kuri BBC. Ico giteramo cagize ingaruka nini cane gica kibazanira abakunzi benshi ku bo bari basanganywe. Inyuma y'urundi rugendo rw'ibiteramo mu 1975, yafashe amajwi ikibiriraho indirimbo No Woman No Cry kuri The Lyceum, i Londres, ica isohoka yonyene (single) ibera Bob Marley indirimbo yiwe mbere yagiye ku rutonde rw'izikundwa cane mu Bwongereza. Uwo muririmvyi yaciye aja mu murongo w'abaririmvyi bakomeye kw'isi aca aba izina rizwi mu aho uciye hose. Marley yari azwi ku kwemera kwiwe gushingiye kuri  Rastafarism, hamwe n'umugore wiwe, Rita, idini rikaba ryaragaragara mu ndirimbo ziwe. Uwo muririmvyi yarakunda kandi cane umupira w'amaguru, vyari bizwi ko acishamwo akaja gukina iyo afashe akaruhuko mu gihe co gutegura indirimbo (muri studio) canke imbere yo kuremesha igiteramo. Mu kiganiro mu 1980 yavuze ati: ""Nkunda umuziki imbere yo gukunda umupira."" ""Gukina umupira w'amaguru no kuririmba n'ibintu bibangamye kuko umupira urimwo kubabazanya. Ndirimba amahoro, urukundo n'ibindi nk'ivyo, urabona uriko urakina ntawuzi igishobora gushika, ""Umuntu aguteze akakubabaza umenga ibaye intambara."" Igiteramo c'ikibiriraho ca nyuma ca Bob Marley mu Bwongereza cabaye itariki 13 ukwezi kw'indwi mu 1980 muri New Bingley Hall, Stafford. Marley yaciye apfa mu mwaka ukurikira ahitanywe n'indwara ya melanone acral-lentigineux yari yatowe mu 1977. Yashinguwe aho yavukiye muri Jamaica mu kigwati ca Nine Mile. Amafoto yose n'aya nyeneyo."
entertainment	Burundi: Girumuco Téline atambukira inzu y'imideli Yves St Laurent ati: 'Nakunze umudeli kubera dawe'	"Umurundikazi Girumuco Téline Féerie afitaniye amasezerano y'umudeli n'inzu rurangiranwa yo mu Bufaransa Yves Saint Laurent, avuga ko yabikunda kuva akiri umwana. Uwo mwigeme avuga ko yatanguye umwuga w'umudeli mu 2016 mu nzu [agence] yitwa Winners' fashion. Agira ati:"" Nabikunze nkiri umwana. Ngira aho nabirabira cane hari ku muvyeyi wanje, dawe; yakora mu bintu vy'impuzu."" Indoto za Téline ngo zari izo kwambika abantu, agakora impuzu mu Burundi abantu ntibabe bakizikura mu mahanga. Uwo mwigeme yiga mu gisata co gutumatumanako amakuru ngo afise umugambi wo kuva muri ico gisata aje gutangura kwiga gushona imideli. Agitangura ivyerekeye imideli mu Burundi ngo abantu ntibabibona neza. Agira ati:"" Abantu babona umenga ndiko ndata akaranga. Abavyeyi banje naragize Imana barantahura bakaza baranshigikira, ariko nk'abandi babibona mu mibano, ntibabibona neza, ariko ubu bariko barabitahura kubera babona urwego maze gushikako."" Abandanya avuga ko akiri mu Burundi yagize ivyigwa nkarisha bwenge vyo gushona impuzu, abantu bakabifata nabi, kuko ntibatahura ingene yari azi ubwenge mw'ishure ariko akaja mu vyo gushona impuzu. Yaragira kandi n'ibindi vyigwa bijanye no gushona ku buhinga bwa internet, abamwigisha bakaba bari mu gihugu c'Ubufaransa. Téline afise uburebure bwa metero 1.76, akaba apima ibiro 48. Atera akamo urwaruka na cane cane abigeme gukora cane kuko kenshi mu Burundi imyuga itamenyerewe badakunze kuyishigikira, bigasaba kugira inguvu nyinshi. Nta Mwuga Udakiza ni ikiganiro c'uruhererekane (Series) kizajya gihita kuri radio buri wa gatatu, no ku rubuga rwa BBC Gahuzamiryango. BBC Gahuzamiryango ihaye ikaze ibitekerezo vyanyu kuri iki kiganiro."
entertainment	Charles agiye kuba Umwami bwoko ki?	"Charles, umuntu wa mbere amaze igihe kirekire ari samuragwa muri kahise k'Ubwongereza, ubu ni umwami. Imyaka 70 amaze yiga nka samuragwa, yamutumye aba umwami wa mbere yimitswe yiteguye kandi akaba ari we mwami wa mbere  yimitswe afise imyaka myinshi. Uyu mwami w'imyaka 73 yamanye na nyina wiwe mu kiringo cose yari amaze ari ku ngoma, abategetsi b'isi baza bakagenda, harimwo abashikiranganji ba mbere b'Ubwongereza 15 hamwe n'apaperezida 14 ba Reta Zunze Ubumwe za Amerika. Inyuma y'ingoma y'akaroruhore, rurangiranwa, ya Elizabeth II, dushobora kuba twiteze umwami w'ubwoko ki? Ni gute kandi umuganwa azwi ko atarya umunwa ku bibazo bimubakiye azomenyera kuvuga ataho yegamiye nk'Umwami? Nk'umwami, Charles ntazoba agifise igitabo c'inzira canke uruhusha rwo kugendesha imodoka vyiwe bwite -  canke ngo ashikirize ku mugaragaro ivyiyumviro vyiwe bikomeye. Kuba umwami birasumba umuntu ku giti ciwe. Ni amabanga atandukanye, intwaro zitandukanye, nk'uko umuhinga mu bijanye n'amategeko ajanye n'ibwirizwashingiro akaba umwigisha wa kaminuza Vernon Bogdanor abisigura. Prof Bogdanor ati: ""Azwi kuva kera cane ko ingendo yiwe itegerezwa guhinduka. Abanyagihugu ntibakeneye umwami aza kwiyamamaza"". Umwami Charles arazi neza ko ari ngombwa kwinengesera. Mu kiganiro na BBC mu 2018, yavuze ati: ""Si ndi ikijuju. Ndazi ko kuba umwami ari igikorwa gitandukanye. Kwibaza ko nzokora nk'uko nkora ni uguhuba cane"". Igihugu Umwami Charles  agiye kurongora kiratandukanye cane n'ico nyina wiwe yarazwe, mbere Prof  Bogdanor abona ko umwami mushasha azoyobora Ubwongereza burangwamwo imico n'imigenzo bitandukanye, abanyagihugu bari mu madini atandukanye. Amubonamwo nk'umuntu azogerageza kuba umuhuza, azokora uko ashoboye kwose kugira ngo yiyegereze inkehwa hamwe na ba ntahonikora. Prof Bogdanor amubonamwo kandi nk'uwuzoshigikira abanyamyuga, umuziki n'imicokama - abe cane nka Shakespeare ha kwishinga gusiganwa ku mafarasi. Ariko Sir Lloyd Dorfman yakoranye n'umwami Charles mu kiringo c'imyaka itari mike mw'ishirahamwe ryiwe Prince's Trust, ntabona ko azohava yirengangiza ibibazo nkoramutima nk'ivyerekeye ihindagurika ry'ikirere n'uburimyi bukingira isi (Agriculture biologique/Organic farming). Sir Lloyd ati: ""Abifisemwo ubumenyi bwinshi, kandi abikora neza cane. Biragoye kwiyumvira ko yoca abiheba ubwo nyene ku musi azoba abaye Umwami"". Havugwa vyinshi ku bijanye n'uko Umwami yoba yipfuza ingoma ya cami ""iciriritse"". Ibi bisa n'uko yokwitaho kugira ab'ingoma y'ibwami bake bazezwa amabanga, aho Charles na Camilla, umuganwa William na Catherine ari bo boba inkingi. Umusiguzi ku vyerekeye amakuru y'i bwami,  Victoria Murphy, avuga ko n'aho bimeze uko, ubutumwa nyamukuru buzoba gukomeza amahoro n'ituze. Ati: ""Ntimwitege ubudasa bunini kandi buteye ubwoba. Azokwinengesera cane"". Umwanditsi Robert Hardman na we ati: ""Twamye twiyumvira ko Umwamikazi ari umuntu azokwama ari mu bintu biraba ubuzima bw'igihugu vyose, ariko uretse we, uyu mwami yamye aseruka gusumba umuntu uwo ari we wese mu buzima bw'igihugu, gusumba umunyaporitike uwo ari we wese"". Umwanditsi akaba n'umuhinga mu vya kahise, Sir Anthony Seldon abona ko Umwami Charles aterwa intege n'uko yabonetse ko afise ukuri ku bibazo nyamukuru, nk'igihe agabisha ku bijanye n'ihindagurika ry'ikirere. Nk'akarorero, mw'ikoraniro ry'i Glasgow ryari ryarekeye ibidukikije mu 2021, Charles yarashimagijwe cane n'abategetsi bakomeye nka Perezida  Joe Biden wa Amerika aho,  nk'uko bivugwa na  Hardman, yavuze ko igihagararo afise kw'isi kizomufasha cane nk'Umwami. Ati: ""Ntivyari inkuru gusa. Aba bategetsi babiri baricaranye ahantu, hanyuma biden avuga ati: 'Watumye ibi vyose biba',"". Ariko ni igiki witeze kubona muri uno mwami mushasha ? Abamuzi bavuga ko muri we afise agasoni, kandi avuga make. ""Umutima wumva"" ni kimwe c'ukungene bamudondora. Hariho ikimenyetso nk'umuhungu yahoze yidoga ko bamutyekeza kandi bamukumira kw'ishure. Igihe kimwe yanditse ikete rija muhira ari kw'ishure avuga ingene atuntuzwa mu buraro bw'ishire, avuga ati: ""Bama bantera ikandambiri ijoro ryose canke bakankubita n'imisego canke bakanterera hanze, bakankubita cane uko bashoboye kwose"". Umugore wiwe Camilla, amuvuga nk'umuntu ""atihangana. Ashaka ko ibintu vyose birara bikozwe. Uko niko akora ibintu"". Mu kiganiro yagiranye n'imboneshakure kw'isabukuru igira 70 ya Charles, yavuze ko hejuru y'ubwitonzi abantu bamubonamwo, arimwo akantu ko gukina. Camilla ati: ""Bamubona nk'umuntu atafyinata, kandi nivyo. Ariko nagomba kwereka abantu ikintu c'ukwiyorosha kiri muri we. Arashira amavi hasi agakina n'abana, akabasomera udukuru wa Harry Potter mbere akaganira nabo"". Charles arisanzura kandi akiyorosha iyo ari mu bantu, akiyegereza abantu mu kubatera udukuru dutwenza. Kumbure ibi bizohinduka nk'umwami, ariko igihe yri umuganwa wa Wales, yaritwaye nk'umugenzi wa bose, nka sekuru, kandi ataco yisigarije. Nk'umugabo ari mu myaka ya 70, nta kintu na kimwe cerekana ko Umwami azohava ahinduka. Chris Pope yakoranye na  Charles ku kigo Prince's Teaching Institute, asigura uyu mwami mushasha nk'umuntu yama afise akazi kenshi, afise umwete kandi akora cane. Pope ati: ""Ni umuntu yitaho cane kazoza keza k'abari imbere. Ibi uzobibonera mu bikorwa vyinshi akora"". Mu bikorwa vy'ubugiraneza nk'umuganwa harimwo gukingira iragi no kubungabunga ubuhinga kama - ariko kandi agahimiriza impinduka n'iterambere"". Pope ati: ""Yama afise umwitwarariko ko akaranga katotakara, ariko ibi ntibisigura ko avuga ko dukwiye gusubira ku vya kera"". Inyifato y'uyu Mwami mushasha  isa n'iyishaka gufatira ibi vyose hamwe , ikintu gishobora kuboneka nko kutagira aho ahagaze, gushaka ihinduka mu gihe ashaka kubungabunga akaranga. Rimwe na rimwe, asa n'umuntu yahoze ari umurimyi wo mu kinjana ca 18. Ikindi gihe, akumvikana nk'umuntu ashavuriye ihinduka, ababajwe n'ukungene abantu bamwe bamwe batitaweho kandi bibagiwe. Hari vyinshi azokora yarazwe na nyina wiwe mu gukunda ibikorwa, ariko kandi Umwami Charles  yaratoranye ukwemera n'uburwaneza vya nyina wiwe. Hitan Mehta yarakoranye nawe kuva igihe amufasha gushinga ishirahamwe British Asian Trust  mu 2007. Mehta avuga ati: ""Umutima wiwe wuzuye ubugiraneza. Nibaza ko abantu batazi urugero rw'ukungene yitaho abantu. Igihe cose yama ariko aravuga ku vyerekeye isi ashaka gusigira abuzukuru  biwe. Ni ikibazo kimuhagaritse umutima"". Ibi bishobora kubonekera ku kungene ahamagarira abantu kugira ico bakoze. Mehta ati:  ""Hategerezwa kuba hari nk'isaha zitatu umusi umwe, hari ku wa gatanu mw'ijoro, aho naza numva terefone yiwe akambwira ati: 'Mpejeje kwumva imyuzurira yateye muri Pakistan. None turiko dukora iki'?  Ibi ntibisigura ko ata kintu yari afise akora. Ariko yumvise ikibazo kandi ariko aragikorerako. Ni ukuri ni umuntu yitaho abandi"". Avuga kuri se wiwe, umuganwa Harry avuga ati: ""Uyu ni umugabo ashobora gufungura ijoro ryitereye, yaheza agaca asubira ku meza kwandika, akavamwo asinzirira kw'ikaye"". Charles Philip Arthur George yavukiye ku kirimba ca  Buckingham ku wa 14 z'ukwa 11 mu 1948. Igihe BBC imenyesha ivuka ryiwe, inkuru ntiyari iy'uko Umwamikazi yavyaye umwana w'umuhungu, ahubwo yari iy'uko nyina wiwe ""yibarutse umuganwa"". Haciye imyaka ine, yaciye aba samuragwa. Mu kiganiro co mu 2005, Charles yavuze ati: ""Nisanze navutse mfise iki kibanza. Rero ni ngombwa ko ndagikamisha. Kandi ngakora ico nshoboye cose kugira mfashe"". Arongoye amashirahamwe arenga 400, hanyuma mu 1976 yatanguje ishirahamwe ryiwe bwite, Prince's Trust, akoresheje amafaranga yatekerewe avuye mu gisirikare kirwanira mu mazi (Royal Navy). Rimaze gufasha ba ntahonikora bakiri bato bababa 900.000 bava mu bice bimwe bimwe bikenye cane mu gihugu, rikaba kandi ryamutumye ashobora kubona ingorane zitari nke zijanye n'imibereho y'abantu. Imigambi yari afitiye ishirahamwe Prince's Trust kugira rishobore gushikira ico yise ""abagoye gushikirwa"" ntiyaguye neza abategetsi. Mu 2018, yabwiye BBC ati: ""Ubushikiranganji bw'intwaro yo hagati ntibwabona ko ari iciyumviro ciza. Vyaragoranye gutangura"". Igikorwa ciwe catumye yagirizwa gutoba no kwivanga muri poritike, ibi birego bikaba vyari bishingiye cane cane  ku ciswe ""black spider memos"" (twogereranya mu kirundi nka Inzandiko zirabura z'igitangurirwa ). Iri zina barifatiye ku nyadiko ya Charles y'igitangurigwa, aya akaba yari amakete Charles yandikira abashikiranganji bari muri reta kuva mu 2004 no kubandanya. Aya makete yinuba inzira reta yakoresha mu guhangana n'ibibazo nk'uburimi, gutunganya ibisagara, inyubako,  indero n'ibindi. Uwahoze ari umushikiranganji yarungikiwe aya makete ya Charles avuga ko atumva ko atewe igitsure cinshi, ariko abona ko umwami mushasha ari umuntu afise ivyiyumviro ntabanduka. Abona ko aje afise ivyiyumviro vyiwe ashaka kubandanya, aho kwemera kwakira ivyiyumviro bidasa n'ivyiwe. Ati: ""Si numva ko mbangamiwe. Yarashikiriza ivyiyumviro vyiwe hanyuma ukaronka amakete. Si wa muntu yategeka canke yakara, ni umuntu yubaha"". Ku vyo yagirizwa ko yariko aratoba, mu kiganiro yatanze mu 2006,  Charles yavuze ati: ""Nimba uko ari ko kwivanga mu bintu, aho rero ndavyishimiye"". Ariko aremeza ko yari mu bintu atabona ""amaherezo yavyo"". Ati: ""Iyo ata kintu na kimwe ukoze, ata kintu na kimwe, bazokwidogera. Uhagurutse ukagerageza kugira ico ukoze kugira ngo ufashe, naho nyene barakwidogera"". Mu kiganiro cakurikiye, yavuze ko yagerageje kwirinda imigambwe, ariko ko hageze aho bimubera ngombwa ko aterera ijwi hejuru ku vyerekeye ""ingene abantu bari babayeho"". None abanyagihugu bazoshigikira umwami Charles ku rugero rungana gute? Charles  avuga ati: ""Ikintu nk'ingoma ya cami ntigishobora kumara kabiri mu gihe utokwishimikiza ivyiyumviro vy'abanyagihugu. Erega abanyagihugu batagishatse, ntaco bazobona"". Nk'uko ubushakashatsi bwakozwe n'ikigo YouGov muri Kigarama (12) 2021 kivyerekana, abantu baramukunze cane, aho hafi bibiri vya bitagu vy'abanyagihugu bamubonamwo umuco mwiza. Ariko amatora ngereranyo abandanya amwerekana ko adakunzwe nk'uko nyina wiwe, Umwamikazi Elizabeth II, canke umuhungu wiwe umuganwa William, bakunzwe, rero haracari benshi ategerezwa kwiyegereza. Cane cane, abakiri bato ntibamwiyumvamwo cane. Victoria Murphy avuga ko ibi bishobora kuba vyerekana ingaruka y'amashusho mabi ya Charles mu mareresi no mu biganiro vy'imboneshakure ku vyerekeye umubano wiwe n'umugore wiwe wa mbere , Diana, Umuganwakazi wa Wales, yapfiriye mw'isanganya ry'imodoka mu kwa munani 1997. Aya mashusho afise kuba ari uruvangatirane rw'ay'ukuri hamwe n'amakorano, ariko afise ingaruka zikomeye. Umupfasoni Murphy ati: ""Ikintu gitangaje kuva mu myaka mike iheze ni ukungene Diana abandanya agaruka mu biyago vyerekeye umuryango w'i bwami"". Mu gihe Charles yariko atera yegereza ingoma, habaye ukugerageza guhindura ivyiyumviro biri mu mitwe y'abantu, nk'uko umwigisha wa kaminuza, Pauline Maclaran, abivuga. Kuva batanguye kumucisha mu dukino dutandukanye nk'akitwa Spitting Image, bukebuke yagiye yerekanwa nk'umunyacubahiro, ""umushingantahe"" afise ibintu ngirakamaro avuga ku vyerekeye ibidukikije, nk'uko Prof Maclaran abivuga. Kumbure ivyo abanyagihugu bipfuza na vyo nyene si ukuvuga ko vyera. Hanyuma we nk'umukuru w'umuryango w'i bwami, azotegerezwa guhangana n'ikibazo giteye inambu isi ku bivugwa ku Muganwa Harry, na Meghan, umgore wiwe, hamwe n'iimgenderanire yabo n'umuryango w'i bwami. Umwami Charles azohangana n'ibindi bibazo vyo mu muryango, nk'ivyerekeye ikibazo c'uko Umuganwa Andrew ashobora guhabwa amabanga canke ntayahabwe, ni inyuma y'umwumvikano wabaye inyuma y'ibirego vyo gufata ku nguvu vyatanzwe na Virginia Giuffre. Hanze y'Ubwongereza, ikibazo nyamukuru kizoba ugutunganya gushasha imigenderanire igezweho n'ishirahamwe Commonwealth. Nk'umukuru mushasha waryo,  ni gute mu ngendo ziwe mu bihugu vya Commonwealth azoshobora guhangana n'ibibazo vy'umurage ugoye w'ubukoloni canke ibibazo nk'ubucakara? Umwami Charles abaye umukuru w'ibihugu 14 hamwe kandi n'Ubwongereza. Bimwe muri ibi bifise kurondera ubwigenge ariko biri muri Commonwealth, mbere umwami Charles aramaze gusigura neza ko yiteguriye ibiganiro nk'abantu bakuze ku bijanye n'ivyohinduka. Hari ingingo zimaze gufatwa zoroheje inzira y'ingoma yiwe nshasha. Ivyo ari vyo vyose, yaranezerewe cane igihe nyina wiwe yafata ijambo akavuga ko Camilla akwiye kwitwa Umutambukanyi w'umwami, hakwitwa umuganwakazi. Camilla azoba kirumara cane mu gihe Charles atanguye amwe mu mabanga akomeye cane kw'isi, ku myaka y'aho hafi abantu bose baba bakukurutse. Iki ni igihe camye kimurindiriye ubuzima bwiwe bwose. Ku Mwami Charles, ik ini igihe ciwe."
entertainment	Thérèse Miburo, umwe mu Barundikazi bake bakora ivyo gutwenza aba muri Australia	"Aho  igiteramo co gutwenza yariko araremesha muri Australia caboneka ku rubuga rwa Youtube, benshi ntibashobora kwemera ko ari umurundikazi ariko arakora ivyo bariko bararaba. Muri ico giteramo Thérèse Miburo agaragara ariko aratwenza abantu benshi bagizwe ahanini n'abazungu, abatera inkuru zimwerekeye we nyene canke zo mu buzima busanzwe. Avuga mu congereza cumvikana ko atari ic'uwavukiye muri Australia, ariko biboneka ko abo abwira ataco bibabwiye ahubwo bahimbawe. Mu nkuru ababwira zitwenza hari nk'aho agira ati: ""... ndi uwo mu Burundi mu buseruko bwa Afrika. Mu Burundi usanga kenshi twishura ikibaza n'ikindi kibazo. Nk'akarorero ushobora kumbaza uti 'urashonje?' Nanje ngaca ngusubiza  nti 'ushaka kumpa ivyo kurya?'..."" Abantu bagaca batwenga cane! Mu karere haba mu Rwanda canke mu Burundi, abakora umwuga wo gutwenza, bita stand up comedy mu congereza, baramaze kuba benshi. Nta nkeka ko no mu yandi makungu Abarundi n'Abanyarwanda bakora ivyo gutwenza bariyo, ariko ata gukekeranya abagore muri bo ni bake cane. Nico gituma BBC yashatse kumenya neza Therese Miburo uwo ariwe n'icatumye akunda ivyo gutwenza, tuvugana nawe tugirana ikiganiro gikurikira mu nyandiko: BBC Gahuza: Twibwire uwo uri we? Therese Miburo: NitwaThérèse Miburo, mfise imyaka 33, ndi Umurundikazi nkaba mba muri Australia. Amazina y'ubuhizi na yo ni Mukundabantu na Mutimukeye. Ndi umumararungu n'umuremesha kiyago. Nkunda abantu n'ubuntu mu bantu. BG: Washitse muri Australia ryari/gute? TM: Nashitse muri Australia muri 2007. Naje nk'impuzi mvuye mw'ikambi y'impunzi muri Tanzania. BG: Ufise umuryango? TM: Egome. Ndubatse mfise n'abana bane bakiri bato. BG: Ukora iki? TM: Mu buzima busanzwe ndi umwigisha w'ubuhinga bwa none (Information Technology) mu mashule yisumbuye ya hano muri Queensland, Australia aho nsanzwe mba. Ndi kandi umusiguzi w'indimi (Ikirundi, Igiswahili n'Icongereza). BG: Gutwenza abantu wabitanguye ryari? TM: Namye ntwenza ariko nkabikora mu muryango, sinari bwabishire ahabona. Mu 2019 ni ho natanguye kubishira ahabona; ntangura gusetsa abantu benshi no kubishira kuri Youtube na Facebook. BG: Ni iki catumye utangura kugira ivyo gutwenza ? TM: Ndakunda iyo mbona abantu banezerewe. Ndabikora kubera binezereza kubona nokora ibintu bigatuma abandi banezerwa. BG: Ubifata nk'umwuga canke ni uburyo bwo kwinezereza? TM: Muri uyu mwanya biracari ivyo kwinezereza ariko bishobora kuzoba n'umwuga muri kazoza ka hafi. BG: Ni abahe bakora umwuga wo gutwenza ufatariko urugero, yaba abo mu Burundi canke ayandi mahanga? TM: Buri muntu wese ndafise ico ndamwigirako ariko novuga nka Kigingi mu Burundi na Trevor Noah muri Afrika y'Epfo hari vyinshi ndabafatirako urugero, kimwe muri vyo ni uko atakidashoboka mu gihe ukora ivyo ukunda. BG: Muri iki gihe ca Covid-19 birakworohera kugira ivyo gutwenza? TM: Oya ntivyoroshe kuko abantu ntibemerewe gukoranira hamwe ari benshi. Ariko umwanya nokoresheje mu gutwenza abantu ndawukoresha mu kwandika ivyese nkabisangiza abandi kuri Youtube (Tereza Mukundabantu). BG: Ni iki wipfuza muri kazoza? TM: Muri kazoza ndipfuza kubandanya ibi vyo gutwenza abantu nshimikira cane cane mu ntumbero yo gukeburana. Ndipfuza kuzokoresha ibiteramo abantu bakaza bakanezerwa. Ndipfuza kandi no kuzofasha abakenyezi haba mu buryo no mu kubahimiriza gukoresha ingabirano zabo izo ari zo zose. Kanda ngaha urabe kimwe mu biteramo vya Tereza Mukundabantu kuri Youtube"
entertainment	"Britney Spears yagiriza nyina ""gutabagaza ubuzima bwiwe""mu kubushira mu minwe y'uwundi muntu"	"Britney Spears avuga ko nyina ariwe yatumye ubuzima bw'uwo muririmvyi buja mu minwe y'uwundi muntu mu kiringo c'imyaka 13. Jamie, se w'ico camamare, niwe yamaze iyo myaka yose ariwe ajejwe mu mategeko ibijanye n'ubuzima bw'umukobwa wiwe, bisigura ko ico gihe cose yari afise ijambo rito  cane ku biraba ubuzima bwiwe bwite n'amafaranga yiwe. Ariko ku vyo yanditse ku mbuga hwaniro, uwo muririmvyi avuga ko ico ciyumviro cazanywe na nyina wiwe, Lynne. Ati: ""Ico abantu batazi `n'uko mama ariwe yamuhaye ico ciyumviro. Iyo myaka sinzokwigera nsubira kuyironka ... yaratabagaje ubuzima bwanje mu mpisho."" Muri ivyo yari yanditse kuri Instagram ariko ubu vyafuswe, abandanya ati: ""Urazi neza ivyo wakoze. Data nta bwenge afise bwo gupfa yariyumviriye ibintu nk'ivyo vyo gushira ubuzima bwanje mu minwe y'uwundi muntu, ariko muri iri joro, ndaja kumwenyura kuko nzi ko nimirije ubuzima bushasha."" Ivyo Spears yanditse bisa n'uko vyoba vyatewe n'uko se yasavye ko hahagarara ""ubwo nyene"" kandi ""ata gisabwe"" ivy'uko ariwe abazwa ivy'ubuzima bwiwe. Uko vyari bitunganijwe  kwari nk'uguhabwa uwukujejwe mu mategeko ku bisanzwe bikorerwa abantu badashoboye kwifatira ingingo, nk'ababa bafise indwara zo mu mutwe. Mu nyandiko zo muri sentare BBC yaronse, abashingwamanza biwe bavuze bati:  ""Jamie arakunda  kandi arashigikira umukobwa wiwe ata gisabwe. Nta kindi."" ""Icabaye n'uko mu myaka 13 iheze, ugushira ubuzima bwiwe mu minwe y'uwundi muntu vyari bikenewe kugira Britney akingirwe  mu nsiguro zose iryo jambo rishobora kugira. Ubuzima bwiwe bwari  mu rudubi kandi yari yugarijwe n'ibibazo bikomeye ku mubiri, mu mutwe, mu kibabarwe no mu mafaranga"". ""Hamaze kujaho uwubazwa ubuzima bwiwe, Britney yarashoboye kugaruka mu nzira yo kugira amaragamo muri ivyo bisata vyose vy'ubuzima. Ico gikorwa cagenze neza cane, ubu rero hakaba hageze ko Britney asubira gufata ubuzima bwiwe mu minwe."" Abunganizi ba Spears bavuga ko ivyo yabisavye atawe abanje kubimenyesha kandi ko azotanga inyandiko zose zijanye n'ivyo yahora akora vyo  kubazwa ubuzima bw'umukobwa wiwe, avuga ko ata ""na kimwe"" afise ""co kunyegeza"". Mu vyo yanditse kuri Instagram ku wa kabiri, Britney yanadomye urutoke ku wahora atunganya imirimo yiwe Lou Taylor avuga ko yagize uruhara mu vyo gushira ubuzima bwiwe mu minwe  y'uwundi muntu. Yaba we yaba na Lynne Spears nta n'umwe aragira ico abivuzeko. Ubuzima bwa Britney Spears  bwabazwa se wiwe kuva mu 2008 igihe ibibazo vy'amagara yiwe yo mu mutwe vyatuma se asaba sentare ububasha bw'amategeko bwo kugenzura ubuzima bw'umukobwa wiwe. Inyuma y'imyaka y'agacerre , uwo muririmyi amaherezo  yahavuye ashira ku mugaragaro ico avyibazako mu majambo akomeye cane yavuze mu minota 23 imbere ya sentare y'i Los Angeles mu kwezi kwa gatandatu. Uwo mukobwa w'imyaka 39 yavuze ko  ubwo buzima bwo kugenzurwa bwabaye ""ihohotera"" kuko ngo yahawe ibiyayuramutwe, akanahatirwa  kuririmba atabishaka kandi akankirwa kuvyara abana. Yabwiye umucamanza Brenda Penny kuri terefone ati : ""Ubu nshaka gusubizwa ubuzima bwanje"". Se wiwe mu kwezi kw'icenda niho yashikiriza inyandiko zisaba ko ivy'uko abazwa  ubuzima bw'umukobwa wiwe bihagarara, ariko ntiyavuze umwanya  vyofata kugira ivyo bikorwe intambwe ku yundi. Uko kwezi,  umucamanza Penny yaciye aba aramuhagaritse vy'igihe  mu kuba ariwe abazwa ubutunzi bwa Britney (nta bintu vyiwe yabazwa kuva mu 2019). Intahe ikurikira muri urwo rubanza itegekanijwe kuba ku wa 12 uku kwezi kwa 11. Ariko n'aho uwo muririmvyi w'icamamare yokurwako ivy'uko ubuzima bwiwe bubazwa uwundi muntu, ibibazo vyiwe n'ubucamanza bishobora kutazoba birangiye. Umushingwamanza wiwe  Mathew Rosengart yagirije se wiwe  ko yitwaye nabi ku bijanye n'amafaranga kandi ko ""yononye miriyoni z'ama dorari z'ubutunzi bw'umukobwa wiwe."" Mu kwezi kw'icenda yabwiye abamenyeshamakuru ko afise ""ibibazo bikomeye"" ku ""bishobora kuba vyarabaye ukwitwara nabi , hamwe n'ibikorwa vy'inyungu zidashbora kubangabanganwa, gukoresha nabi ububasha bwo kubazwa ubuzima bw'uwundi hamwe no kwonona bigaragara ubutunzi bwa Britney Spears"" aca arahira ko "" azokwihweza gushika mu mizi"" inyandiko zose zijanye n'ico kibazo. Mu nyandiko yashikirije sentare muri iyi ndwi,  Rosengart yagirije kandi se wa Britney kugerageza kwirengagiza kwishura ibibazo ku bivugwa ko uwo muririmvyi yacungwa gushika no mu nzu iwe imbere mu buryo bwo kumufata amajwi canke kumwumviriza. Uwo mushingwamanza asaba ivyoba vyarafashwe vyose n'ibikoresho vyakoreshejwe. Jamie Spears  arahakana ivyo yagirizwa vyose, akavuga ko yamye akora mu nyungu z'umukobwa wiwe. Ivyo we nyene yashikirije sentare  vyerekana ko azotanga inyandiko zose zijanye n'ico kobazo."
entertainment	Burundi: BBC yemerewe gusubira gukorera mu ico gihugu	"Radiyo BBC yemerewe gusubira gukorera mu Burundi, nk'uko bihejeje gutangazwa n'urwego rw'Uburundi rujejwe gucungera ibimenyeshamakuru, Conseil National de la Communication (CNC). Uwurongoye urwego CNC, Madame Vestine  Nahimana, yabimenyesheje mu kiganiro n'abamenyeshamakuru inyuma y'inama y'abagize urwo rwego. BBC yari imaze neza na neza imyaka itatu yafatiwe ingingo yo guhagarikwa mu Burundi. Ingingo yari yafashwe itariki 29 ukwezi kwa gatatu mu 2019. Madame Nahimana yavuze ko mu rwego CNC baronse ikete rya BBC isaba gusubira gukorera mu Burundi  baca basanga ""nta kindi gisigaye atari ukuyakira kugira ngo isubire gushira ahabona ibiganiro vyayo"". CNC yari yatse BBC uruhusha rwo gukorera mu Burundi iyagiriza kurenga amategeko agenga umwuga  wo kumenyesha amakuru muri ico gihugu  hamwe n'inyafato itajanye n'umwuga. Nta biganiro yari irekuriwe gushikiriza mu Burundi, nta n'umunyamakuru yari yemerewe kuyikorera canke kuyiha inkuru mu buryo ubwaribwo bwose muri ico gihugu kuva ico gihe. BBC yari yatswe uruhusha rwo gukorera mu Burundi yagirizwa  gutosekaza izina rya reta yari irongowe ico gihe na prezida Pierre Nkurunziza. Na cane cane inyanduruko yavuye ku matohoza ku vyavugwa ko ari ibibanza abantu bapfungirwamwo mu kinyegero  kandi bakaborezwamwo igufa mu ntumbero yo gucecekesha abatavuga rumwe na reta, ivyo reta yiyamirije nk'""inkuru z'ibinyoma"". Ico gihe BBC yumvirizwa n'abantu bangana na miriyoni 1.3 mu Burundi. Hemerewe ibinyamakuru bishasha vyinshi Ibinyamakuru bitari bike birimwo n'Ijwi rya Amerika (VOA),  Iwacu, radiyo Bonesha FM, Ikiriho n'ibindi vyarafatiwe ibihano mu bihe n'imvo bitandukanye vy'inyuma y'intureka za poritike zo mu 2015. Ivyo bihano vyari vyiyamirijwe n'amashirahamwe haranira uburenganzira bwa zina muntu nka Amnesty International yavuze ko vyari ingingo ""zeruye z'abategetsi b'Uburundi mu gucecekesha ibimenyeshamakuru"". Kuva presida Evariste Ndaishimiye ashitse ku butegetsi inyuma y'amatora yo mu 2020,  imwe mu ntumbero yashize imbere n'ukunagura imigendeneranire myiza n'ibihugu canke amashirahamwe atarabana ryiza na reta y'Uburundi kuva mu 2015. Reta Zunze Ubumwe za Amerika n'ishirahamwe rya  Buraya biherutse gufuta ingingo z'ibihano  vyari vyarafatiye Uburundi. Bimwe bimwe nka Iwacu, Ikiriho na Bonesha FM  haheze igihe vyarahawe uruhusha rwo gusubira gukora. Madame Nahimana yavuze ko CNC yumviye akamo k'umukuru w'igihugu yasavye urwo rwego kuvugana n'ibinyamakuru vyari vyarafatiwe ibihano kugirango bisubire guhabwa impusha zo gukora. Muri iyo nama yemereye BBC gusubira gukorera mu Burundi, CNC yemereye kandi ama radiyo n'ama television mashasha: Dosiye y'iyindi radiyo, Radio Voix de Developpement Communautaire de Bubanza yasubijwe inyuma  kugira ije guhinyanyura ivyo  CNC yayisavye. Atangaza ko BBC yemerewe gusubira gukorera mu Burundi, umukuru wa CNC yagize ati:  ""Twizeye ko tugiye kubandanya dukorana n'iyo radiyo mu ntumbero yo kubandanya twubahiriza umwuga w'abamenyeshamakuru n'ibimenyeshamakuru."""
entertainment	Hannah Alateju ni rurangiranwa kuri Instagram naho yacitse ibihimba	Hannah Alateju ni rurangiranwa kuri Instagram naho yacitse ibihimba
entertainment	New York 'yubatswe n'ukuboko kw'Imana' - indirimbo nshasha ya Cinjire	"Ni umuvugizi w'Ubushikiranganji bw'intwaro yo hagati, umutekano n'iterambere rusangi mu Burundi, ariko kandi abatari bake bamuzi kw'izina rya CINJIRE, uyu si uwundi ni Pierre Nkurukiye, yahawe iryo ritazirano kubera ururirimbo n'urukurikirane rw'indirimbo yise CINJIRE rwasohotse mu 2019. Cinjire aherutse gusohora ururirimbo yise New York Chante Dieu (twovuga mu kirundi tuti New York, ririmba Imana), akavuga ko yaruririmvye ari muri ico gisagara gikomeye co muri Reta Zunze Ubumwe za Amerika. Nkurikiye alias Cinjire yabwiye BBC ko mu kuririmba iyo ndirimbo yakozweko n'ukuntu New York yubatse vy'igitangaza, ariko asanga ibibanza vyo guhimbaziramwo Imana vyariyumanganijwe. Ati: ""Nshitseyo naritegereje New York ndabona ko ari igisagara cubakitse koko, n'amazu maremare cane, mugabo ngiye kurondera ibibanza canke ingoro z'Imana, nasanze ari utuzu dutoduto, umengo ntaco tumaze, ari naho naciye ngira iciyumviro co kubabwira nti baririmbe Imana. ""Nahisemwo New York kuko ari bwo bwa mbere nari ngiyeyo, nabonye ibintu bitangaje, na rirya ari ikirimba c'isi yose kuko ari ho hari icicaro c'ishirahamwe ONU. ""Naririmvye ivyo mbona kuko vyarantangaje kubona mu gisagara nka kiriya ata ngoro z'Imana nininini zihari kugira ngo biboneke ko nabo bayihaye ikibanza. ""Rero nashimye kuhatangira ubwo butumwa kugira ngo nabo koko bahe Imana ikibanza kiyibereye kuko yabahaye ivyo vyiza bagashobora gushika kuri biriya bashoboye kwubaka"". Pierre Nkurikiye alias Cinjire avuga ko yatanguye kwandika indirimbo yiga mu mwaka wa kane w'amashure y'intango. Ati: ""Niho natanguriye buke buke kuririmba"". Yabandanije aririmba mw'isengero kubera yari mu mihari ya Gatorika, akaba yari mu muhari w'aba Scout. Ivy'umuziki ugezweho yagiye kubitangura ageze muri kaminuza y'inyamiramabi, ari ho yatanguye gukora ururirimbo rwa mbere rukozwe muri studio, asanzwe ari intwazangabo mu gipolisi c'Uburundi. Ati: ""Kuririmba n'amabanga nsanzwe njejwe biranyorohera kuko ni ubutumwa bumwe. ""Mu ndirimbo zanje nsaba abantu gushira imbere ineza bakarwanya ikibi, urwego ndimwo rw'inyamiramabi narwo rujejwe kurwanya ikibi, urumva rero ko ari ibintu bijanye"". Yagiye gusohora urukurikirane rw'indirimbo (album) rwa mbere mu 2019 yise CINJIRE, izina rizwi cane yahavuye yitirirwa gushika ubu. Pierre Nkurikiye alias Cinjire avuga ko mu Burundi hakiri ikibazo nyamukuru ku banyamuziki kuko umuziki utaratangura guhemba neza canke kubeshaho abawukora nk'uko bimeze mu bindi bihugu. ""Abumviriza imiziki ntibaturiha, haracariho ikibazo"", niko avuga, akizera ariko y'uko mu misi iri imbere ibintu bishobora guhinduka kuko hari ""amategeko ariko arahinyanyurwa"". Hagati aho, avuga ko akarusho gakomeye ari uko ashoboye gushikiriza ubutumwa bwiwe uko abona ibintu, ""hanyuma abantu bakabwakira bakagira ico babuvuzeko, kandi bukanagira ico bubahinduyeko"". Ati: ""Utanze ubutumwa ntihabura n'umwe buhindura. Ururirimbo rwanje ndarutanze ntirubura n'umwe ruryohera rukamunezera, kubwanje iyo niyo nyungu ihambaye"". Nkurikiye aranegura ukungene abarundi bahurumbira umuziki wo hanze, ariko akavuga ko ahanini biva ku nzira uzananamwo, inzira avuga ko ari iz'abazungu bafise intumbero zabo n'uburyo bwo gukundisha ibintu vyabo. Ati: ""Abarundi barakunda ivy'iwabo ariko baraneshwa n'ibiba bivuye hanze kuko akenshi biza mu nzira z'itangazamakuru atari iz'abarundi"". Abona ko amaradiyo n'imboneshakure bidaha umwanya ukwiye indirimbo n'utugenegene vy'Uburundi nk'uko biri mu bindi bihugu avuga ko amaze kujamwo, aho usanga ""indirimbo n'imico kama babiha 80%"", akabona ko ari ukutamenya. Ati: ""Uburundi burikwije haba mu mvyino, mu ntambo, mu ngoma n'ibindi bijanye n'imico n'imigenzo vy'Uburundi"". Atera akamo ibimenyeshamakuru guha ikibanza kinini ivyo ""ng'aha iwacu mu Burundi"", akavuga ko bifise akanovera kuko biba ari ibintu bitarononwa."
health	Umuntu ashaje gusumba abandi i Buraya yarokotse Covid imbere y'isabukuru y'imyaka 117	"Umubikira w'umufaransa, umunyabulaya ashaje gusumba abandi bose kuri uwo mugabane, yarokotse Covid-19, mu gihe hasigaye imisi mike ngo ahimbaze isabukuru y'imyaka 117 amaze avutse. Lucile Randon, yiswe izina ry'ikibikira rya Mama Andre mu 1944, yamenyekanye ko yanduye coronavirus ku wa 16 z'ukwa mbere ariko nta bimenyetso na bimwe yagaragaje. Yabwiye ibinyamakuru vyo muri ico gihugu ko ata n'uko yari azi ko yayanduye. Yaciye yitaramura mu nzu y'abakukuruke iri ahitwa Toulon mu bumanuko bw'Ubufaransa, ariko ubu aboneka ko yakize neza. Mama Andre, ubu akaba atabona kandi agendera kw'igare y'abamugaye, ariko yitegurira guhimbaza ivuka ryiwe ejo ku wa kane - n'aho azohimbaza uwo musi ari kumwe n'abantu bake cane, gusumba uko vyahora. Umuvugizi w'ikigo c'abakukuruke ca Sainte Catherine Labouré, David Tavella, avuga ati: ""Yaragiriwe amahirwe menshi"". Yabwiye ikinyamakuru Var Matin ati: ""Ntiyambajije ibijanye n'amagara yiwe, ahubwo yambajije ibijanye n'imibereho yiwe. Nk'akarorero, yaripfuje kumenya nimba amasaha yo gufungura no kuryama bigiye guhinduka"". ""Ntiyigeze yerekana ko atinya iyi ndwara. Ahubwo yari afitiye impungenge abandi basanzwe babana muri ico kigo"". Mamar Andre yavutse ku wa 11 z'ukwa kabiri mu 1904. Mu gihe azwi ko ari we muntu wa mbere ashaje ku mugabane wa Buraya, azwi kandi nk'umuntu agira kabiri ashaje kw'isi yose, nk'uko biri ku rutonde rw'ikigo Gerontology Research Group's (GRG) gisanzwe gikora ubushakashatsi bwo kurondera abantu bashaje kw'isi. Abajijwe n'ikinyamakuru co mu Bufaransa BFM nimba yari afise ubwoba bwo kuba yaranduye Covid, Mama Andre yishuye ati: ""Oya, nta bwoba nari mfise, kubera ntatinya gupfa"". ""Ndanezerewe no kuba kumwe na mwe, ariko nipfuza ko mba ndi ahandi hantu - kumwe na mukuru wanje, sokuru wanje na nyokuru wanje""."
health	Uganda: Udukingirizo imiliyoni 4 tudakwije ibisabwa bagomba ko tuvanwa mu bantu	"Abategetsi ba Uganda bategetse ko udukingirizo duherutse gutangwa incuro zibiri n'ishirahamwe Marie Stopes Uganda rijejwe irondoka rijanye n'amagara meza dukurwa mu bantu. Mw'itangazo ryasohowe na muganga Carole Sekimpi, arongoye Marie Stopes, avuga ati: ""Turazi ko Life Guard ikwije ibisabwa n'amategeko. Ariko, izatanzwe ku ncuro zibiri ziheruka ntizikwije ivyo dusaba"". Arashimangira ariko y'uko iyo ngingo yerekeye iziherutse gutangwa kuri izi ncuro zibiri za nyuma. Ikinyamakuru Daily Monitor kivuga ko utwo dukingirizo tungana n'imiliyoni zine. Ikigo kijejwe imiti muri Uganda (NDA) casohoye urwandiko mu kwezi guheze kivuga ko ibipimo vyerekana ""udutoboro n'ibimenyetso bigaragaza ko utwo dukingirizo dushobora guturika"". Muri urwo rwandiko, Victoria Nambasa, ajejwe kugenzura ko imiti ikwije ibisabwa n'amategeko muri ico kigo yanditse ati: ""Tubahaye indwi zibiri kugira ngo mutwereke ingene muzoba mwazikuye mu bantu n'abakiriya bazoba bazisubije"". Ibiharuro bitangwa n'ubushikiranganji bujejwe amagara y'abantu muri Uganda bivuga ko udukingirizo hafi imiliyoni 800 ari two dukenewe ngo birinde imbanyi batipfuza, SIDA n'indwara ziciye mu mibonano mpuzabitsina."
health	Afghanistan: Abana bashonje bahabwa imiti yo gutora itiro hakanagurishwa ingingo z'umubiri	"Na Yogita Limaye BBC News, Herat A﻿banya-Afghanistan basigaye baha imiti abana babo kugira babasinzirize - abandi bagurisha abakobwa babo n'ingingo z'umubiri kugira babe baramaze kabiri. Ku gihe  c'imbeho (hiver/winter) kigira kabiri kuva aba-Taliban bagarutse ku butegetsi hanyuma imfashanyo ziva hanze zigahagarikwa,  abaharurwa muri za miriyoni bugarijwe n'inzara. A﻿bdul Wahab avuga ati: ""Abana bacu baguma barira, kandi ntibasinzira. Nta vyo kurya dufise."" ""﻿Duca tuja kuri farumasi, tukazana ibini tugaha abana bacu kugira bashobore gutora itiro."" U﻿wo mugabo aba mu nkengera za Herat, igisagara kiza ubugira gatatu mu bunini muri ico gihugu, mu kigwati  c'utuzu duto duto tw'ivyondo cagiye kiraguka kuva mu myaka iheze, kikuzura abantu bomowe n'intambara n'ibindi biza vyizana. A﻿bdul ari mu mugwi w'abantu hafi 10 baje begera aho turi. Twarababajije, tuti ni bangahe baha imiti abana babo kugira babasinzirize?  Nabo bishura bati: ""Benshi, twese"". Ghulam Hazrat  yaciye akora mu mufuko wiwe asokorora agapfungo k'ibinini.  Vyari ibinini vya  alprazolam - ibinini ku bisanzwe bihabwa abantu baba bafise ingorane z'umwitwarariko mwinshi. Ghulam afise abana batandatu, umuto muri bo afise umwaka umwe. Ati: ""Nawe nyene ndamuha"". Abandi batweretse ibinini vya escitalopram na sertraline bavuze ko baha abana babo. Ivyo navyo ku bisanzwe vyandikirwa abayinze n'abafise umwitwarariko mwinshi. A﻿baganga bavuga ko iyo ihawe abana bakiri bato kandi bataronka ivyo kurya bihagije, imiti bene iyo yonona igitigu (umwijima mu kinyarwanda), igatera 'izindi ngorane nyinshi nko kwama ufise uburuhe, n'ihungabana ryo gusinzira n'inyifato. K﻿uri farumasi imwe, twasanze ushobora kugura ibinini bitanu vy'iyo miti ikoreshwa ku ma Afghani (amafaranga yo muri Afgnistan) 10, (nka 200 mu mafaranga y'Uburundi), ayagura ikimanyu c'umukate. Myinshi mu miryango twahuye yasangira ibimanyu bikeye vy'imikate buri munsi. Umugore umwe yatubwiye ko bari bariye umukate wumye mu gitondo, mw'ijoro naho bakuwudumba mu mazi kugira worohe. O﻿NU ivuga ko ubu ""akaga"" kariko karaba muri Afghanistan. Abagabo benshi mu karere kari ku nkengera ya Herat bakora ibikonkwano vyo ku munsi mu mirima. Bamaze imyaka babayeho ubuzima bugoye. Hagati aho, igihe aba-Taliban bafata ubutegetsi mu kwezi kw'umunani, ariko reta yabo ntiyemerwe n'amakungu, amafaranga yaja muri Afghanistan avuye hanze yaciye ahagarikwa, bituma ubutunzi butembagara, gutyo bituma abagabo benshi kenshi bakabura  ico bakora. K﻿u munsi bagize igihamana bakaronka akazi, baca nk'ama Afghani 100 (ni ibihumbi bibiri birenga gato mu mafaranga y'Uburundi). A﻿ho twagiye hose twasanze abantu bafata ingingo zikomeye cane kugira imiryango yabo ntiyicwe n'inzara. Ammar (siryo zina ryiwe ry'ukuri) yavuze ko yabazwe kugira bamukuremwo ifyigo haraheze amezi atatu aca aratwereka n'inkovu ndende y'aho babaze - n'ahaciye inyuzi hagitukura - kuva mu kaziba k'inda utera uja mu mugongo. A﻿ri mu myaka ya 20, yategerezwa kuba  ari mu myaka iryoshe y'ubuzima bwiwe. Twanyegeje umwidondoro wiwe kugira tumukingire. Y﻿avuze ati: ""Nta kundi nari kugira. Numvise ko ushobora kugurisha ifyigo ku bitaro vya hano. Nca ndajayo hanyuma ndababwira ko nshaka [kurigurisha]. Haheze amayinga make, naciye nvumva bampamagaye bansaba kuja ku bitaro."" ""﻿Barakoze ibipimo bikeya, hanyuma bantera umuti watumye ntasubira kumenya ubwenge. Naragize ubwoba ariko nta kundi nari kugira."" Ammar bamuhaye ama Afghani hafi 270.000 (arenga miriyoni 6,2 mu mafaranga y'Uburundi) kuri iryo fyigo, amenshi akaba yagiye mu kuriha amafaranga yari yaguranye kugira asumire ivyo kurya umuryango wiwe. ""﻿Iyo turiye muri iri joro, irikurikira ntiturya. Maze kugurisha ifyigo ryanje, numva umenga nsigaye ndi umuntu adakwiye. Numva nihebuye. Hamwe ubuzima bwobandanya gutya, numva nzohava mpfa,"" niko avuga. K﻿ugurisha ingingo z'umubiri si ikintu gishasha muri Afghanistan. Vyahora bikorwa n'imbere y'uko aba-Taliban bafata ubutegetsi. Ariko n'iyo abantu bafashe ingingo nk'iyo ibabaza cane, n'ubundi basanga badashobora kuronka uburyo bwo kubaho. M﻿u nzu ata na kimwe kirimwo, yuzuye imbeho, twahasanze umugore avuga ko hari haheze amezi indwi agurishije ifyigo ryiwe. Bakoresheje ayo mafaranga mu kuriha ideni - amafaranga bari baguranye ngo bagure ubusho bw'intama. Ariko izo ntama zaciye zipfa zihitanywe n'imyuzure mu myaka iheze, gutyo baca baratakaza aho bahora bakura uburaro n'uburamuko. A﻿ma-Afghani 240.000 (miriyoni hafi 5,5 mu marundi) yaronse kuri iryo fyigo ntakwiye. ""﻿Ubu nta kundi turi bugire atari ukugurisha umwana wacu w'umukobwa w'imyaka ibiri. Abatuguranye amafaranga batwamizako induru, batubwiye ngo duhe umukobwa wanyu niba mudashoboye kutwishura,"" niko avuga. ""﻿Ndamaramazwa cane n'aho tugeze. Rimwe na rimwe numva ari vyiza gupfa kuruta kubaho gutya,"" ivyo navyo bivugwa n'umugabo wiwe. Kenshi cane, twarumvise inkuru z'abagurisha abakobwa babo. Nizamuddin ati: ""Naragurishije umukobwa wanje w'imyaka itanu ku ma Afghani 100.000."" A﻿yo ntashika ayo ifyigo rigurwa, nk'uko twabibonye. U﻿bu agateka k'abantu b'aha mu kubaho karatabagajwe n'inzara. A﻿bdul Ghafar, umwe mu ndongozi z'aho ati: ""Turumva ko biteye kubiri n'amategeko ya Islam kandi ko dushira ubuzima bw'abana bacu mu kaga, ariko nta yindi nzira ihari.""  M﻿u rugo rumwe twahasanze Nazia, akana k'agakobwa k'imyaka ine kariko karakina kagira utugugu na Shamshullah, musazawe w'amezi 18. S﻿e wiwe, Hazratullah, ati: ""Nta mafaranga dufise yo kugura ivyo kurya, none aho nari ku musigiti natangaje ko nshaka kugurisha umukobwa wanje."" N﻿azia yaragurishijwe ngo arongorwe n'umuhungu wo mu muryango wo mu ntara yo mu bumanuko ya Kandahar. Ku mwaka 14 azoca arungikwa. Gushika ubu Hazratullah amaze kwakira kabiri amafaranga yo kumugura. Hazratullah avuga ko menshi muri ayo mafaranga yakoreshejwe mu kugura ivyo kurya, ayandi imiti y'umuhungu wiwe muto. A﻿ti: ""Murabe, arwaye indwara zo kurya nabi"" aho akaba yaciye aduza ishati yiwe ngo atwereke ingene akada kiwe gafoye. Urugero runini rw'abana batarya ibidakwiye ni ikimenyetso c'ingaruka inzara iriko iragira ku bana bafise munsi y'imyaka itanu muri Afganistan. Médecins Sans Frontières (MSF) ivuga ko igitigiri c'abana bazanwa ku mavuriro yayo yitaho abana barwaye kubera kurya nabi mu gihugu ciyongeye gushika ku 47% uyu mwaka ugereranije no mu mwaka uheze. I﻿kigo ca MSF gitanga ingaburo muri Herat nico conyene gifise ivya nkenerwa bikwiye, ariko ntigifasha abo muri ico gisagara gusa, cakira kandi abo mu ntara bihana urubibe za Ghor na Badghis aho abafise izo ngorane biyongeye gushika ku 55% mu mwaka uheze. K﻿uva mu mwaka uheze, barongereje ibitanda kugira bashobore kwakira abana bakeneye kuvurwa. Ariko n'ubu ico kigo cama kirengewe. Uko iminsi ihera, niko abana bazanwa usanga bakeneye kuvurwa indwara zirenga imwe. O﻿mid, ku mezi 4, apima ibiro 4 gusa. Abaganga batubwiye ko umwana asanzwe kuri ayo mezi aba apima nibura ibiro 6,6. Nyina, Amana vyabaye ngombwa ko agurana amafaranga kugira afate urugendo rwo gushika ku bitaro aho aboneye ko atanguye kudahwa cane.  T﻿wabajije Hameedullah Motawakil, umuvugizi wa reta y'intara ya Herat ico bakora kugira bahangane n'ikibazo c'inzara. A﻿ti: ""Ibi bintu vyatumwe n'ibihano mpuzamakungu vyafatiwe Afghanistan hamwe no gufatira amatungo ya Afghanistan. Reta yacu iriko iragerageza guharura abakeneye gufashwa ingene bangana. Benshi barabesha ingene bamerewe kuko bibaza ko baca bafashwa."" Ni insiguro yagumye ahagazeko n'ubwo twamubwiye ko twari twabonye ibimenyetso vyeruye vy'ingene ibintu bimeze nabi cane. Y﻿avuze kandi ko aba-Taliban bariko baragerageza kugwiza ubuzi. ""﻿Turiko turagerageza kwugurura ibirombe vy'ubutare bwa fer hamwe n'umugambi wo kwubaka umuringoti utwara gaz."" N﻿tibisa n'uko ari ibintu bizoba ubu vuba. A﻿bantu batubwiye ko bumva barahebwe na reta y'aba-Taliban hamwe n'amakungu. I﻿nzara ni rwica-ruhoze, ingaruka zayo ntizama zica zigaragara buno nyene. K﻿ure y'amaso y'amakungu, urugero rw'akaga kariko karaba muri Afghanistan rushobora kutamenyekana, kuko ata n'umwe ariko araharura."
health	Covid-19: indwi barapfuye inyuma yo guterwa AstraZeneca muru UK, biteye amakenga	"Abantu indwi nibo bamaze gupfa mu Bwongereza kubera ivura ry'amaraso ryabaye inyuma y'aho baterewe urucanco rwa AstraZeneca, nk'uko bivugwa n'ikigo kijejwe imiti muri ico gihugu. Ibi bibaye inyuma y'aho habonekeye abantu bakeya bagize ikibazo c'amaraso avura bamaze guterwa uwo rucanco. Gushika ku wa 24 z'ukwa gatatu, mu bantu bangana na miriyoni 18 bari bamaze guhabwa uru rucanco, 30 muri bo nibo bagize iki kibazo c'ivura ry'amaraso. Hagati aho, ishami rya ONU rijejwe amagara y'abantu kw'isi OMS/WHO hamwe n'ishirahamwe rya Buraya rijejwe imiti, yompi avuga ko inyungu z'uru rucanco zisumba kure ingaruka rushobora kugira. Umuvugizi wa AstraZeneca avuga ati: ""Amagara y'umurwayi nico kintu tubandanya dushira imbere"". Abahinga hamwe n'abajejwe kwihweza imiti kw'isi bariko barihweza nimba uru rucanco ari rwo koko rutera iri vura ry'amaraso, urugero bishobora kuba, n'inkurikizi ku mugambi wo gucandaga. Aya makenga niyo yatumye ibihugu bimwe bimwe harimwo Ubudagi, Ubufaransa, Ubuholande hamwe na Canada, bifata ingingo y'uko uru rucanco ruhabwa abatama n'abatamakazi gusa. Ibiharuro vyashizwe ahabona n'ikigo kijejwe kwihweza imiti mu Bwongereza MHRA vyerekana ko abantu 22 aribo bagize ibibazo vy'ivura ry'amaraso mu bwonko, kizwi nka thrombose du sinus veineux cérébral (canke cerebral venous sinus thrombosis,CVST). Hari abandi umunani nabo nyene basanze bafise ibimenyetso bishobora gutuma amaraso yabo avura. Mu butumwa muravyo (e-mail) ikigo MHRA carungikiye BBC, camenyesheje ko ""abantu indwi bapfuye"". Iyi ngorane kandi iramaze kwibonekeza no mu Budagi, aho abantu 31 ari bo bagize ikibazo c'amaraso kuvura, icenda bakaba barapfuye, ku bantu imiriyoni 2.7 bahawe urucanco rwa AstraZeneca, abenshi muri bo bakaba ari abagore bakiri bato. Iki nico catumye ku musi wa kabiri w'iyi ndwi reta ifata ingingo yo kubangira kurutera abakiri bato. Gushika ubu, ntibiratomoreka. Mu ntango z'ino ndwi, ikigo kijejwe imiti ku mugabane wa Buraya (EMA) cavuze ko ata kivyemeza ariko ko bishoboka. Iki kigo kiriko kirihweza nimba iri vura ry'amaraso ari inkurikizi ry'uru rucanco canke nimba ari ikintu cari gisanzwe cobaye bigaca bihurirana. Ni ikibazo kitoroshe kuko iyaba vyari ibintu bishobora gushikira nk'umwe mu bihumbi cumi, aha vyaca bigaragara neza koko ko ari inkurikizi. Hagati aho, umuhinga mu bijanye n'amagara y'abantu, Prof. Linda Bauld wo kw'ishure kaminuza rya Edinburgh, yabwiyte BBC  ko iki kibazo ari ""ikintu kidahuse kiribonekeza"" agashimangira ko gushika ubu ata ""cemeza nimba koko ari ingaruka z'uru rucanco"". Ahanura abantu kubandanya bitabira incaco, akongerako ati: ""Covid yonyene ubwayo irashobora gutuma amaraso avura, kandi bishoboka ko ibi ari bimwe mu biriko bituma tubona ibi bintu"". Muri kino gihe, isi yose ibandanya isuzuma neza aya makuru, ariko insobanuro nyayo ishobora gufata igihe kitari gito."
health	Umuti wa mbere wa SIDA uterwa mu rushinge ukamara igihe kirekire wemejwe	"Abantu ibihumbi n'ibihumbi barwaye umugera wa SIDA bagiye guhabwa umuti uterwa mu rushinge ukamara igihe kirekire, maze bagahagarika vya binini bama bafata buri musi. Abagiraneza bishimiye cane uyu muti mushasha wemejwe n'ikigo kijejwe ubuvuzi mu Bwongereza NHS. Uyu muti utuma umugera ugabanya inguvu, ukaba ukora co kimwe na vya binini vyo gupfupfahaza bisanzwe bifatwa buri musi. Vyitezwe ko mu Bwongereza abantu bababa 13.000 bashobora guca bahindukirira uyu muti. Imiti Cabotegravir (uzwi kandi kw'izina rya Vocabria ukaba wahinguwe n'ikigo ViiV Healthcare) hamwe na rilpivirine (uwu nawo ukaba uzwi kandi nka Rekambys wahinguwe na Janssen) ni imiti iterwa incuro zibiri rumwe rumwe ukwarwo rimwe mu mezi abiri. Hagati aho, uwu muti ugirira akamaro gusa barya bantu bageze ku rugero rw'aho umugera utakiboneka mu maraso inyuma y'igihe bariko barafata vya binini. Abahinga bavuga ko uwu muti ushobora kugirira akamaro abantu benshi. Umwigisha wa kaminuza Chloe Orkin, akaba ari umuhinga mu bijanye n'umugera wa SIDA kuri kaminuza ya Queen Mary i Londres/London, avuga ko uwu muti ushobora kugabaniriza abarwayi umuzigo wo kwama bafata vya binini buri musi, kuko wowo bazowuterwa incuro zitandatu gusa mu mwaka. Muganga Sanjay Bhagani, arongoye ishirahamwe European Aids Clinical Society, avuga ati: ""Iki ni ikintu gikomeye cane"". ""Kunenwa ni ikibazo gikomeye cane ku banduye umugera wa SIDA, kandi abatari bake ntiboroherwa no gufata ibinini imisi yose. Ibi rero bizotuma abenshi baronswa uwu muti uterwa mu rushinge"". Alex Sparrowhawk w'i Manchester, asanzwe akora mw'ishirahamwe ryishinze kurwanya SIDA rizwi nka Terrence Higgins Trust. Haciye imyaka 12 yanduye umugera wa SIDA, kuva ico gihe akaba ari ku binini vya  ART imisi yose. Avuga ko ari ikintu kiryoheye ugutwi kwumva ko hari uwundi muti ushobora kugabanya uwu muzigo. ""Iyi nkuru ni ikintu abantu benshi bari bamaze igihe kirekire barindiranye igishika. ""Iciyumviro co guterwa umuti incuro zitandatu gusa mu mwaka hagufata imiti ya misi yose ni ikintu gishimishije cane. Kwibuka ko wama ufata imiti ya SIDA  buri musi vyama bwikwibutsa ko urwaye SIDA  kandi ntibishobora kukuvamwo. ""Hari abantu bashobora kuba babana n'abandi batazi ko banduye canke batanduye umugera, canke usanga bakora mu buzi bubatuma bazunguruka irya n;ino kw'isi, ibi bigashobora kuba inzitizi ku kwama umuntu afata imiti imisi yose"". Kubw'iwe, abakwiye gushirwa imbere mu kuronswa uwu muti ni abo bose bawukeneye cane gusumba abandi, nk'akarorero abasanzwe bahura n'ikibazo co kunenwa."
health	Ebola: DR Congo yatanguje isekeza ryo gucandaga i Butembo	"Repubulika y'Intwaro Rusangi ya Congo yatanguje isekeza ryo gucandaga abanyagihugu bo mu buseruko bw'ico gihugu inyuma y'aho ikiza ca Ebola gisubiriye kwibonekeza muri ako karere nk'uko bivugwa n'ishami rya ONU rijejwe amagara y'abantu kw'isi, OMS/WHO. DR Congo itangaza ko abantu bane ari bo bamaze kwanduka Ebola kuva gisubiriye kwibonekeza ku wa 07 z'ukwa kabiri  mu karere ka Butembo. OMS ivuga ko abakozi bo ku kigo c'ubuvuzi muri ako karere habonetsemwo umuntu wa mbere yayanduye ari bo bahereyeko gucandaga. Aya makuru aje haciye umusi umwe gusa igihugu ca Guinée kiri mu burengero bwa Afrika gitangaje ko catewe  n'iki kiza. Ikiza ca Ebola muri DR Congo cari catangajwe ko carangiye mu kwa gatandatu kw'umwaka uheze wa 2020. Cari cahitanye abantu 2.287 kuva mu kwa munani 2018. Doze zishika 8.000 z'urucanco rwa Ervebo, zari zasigaye igihe iki kiza gitangazwa ko carangiye, nizo ziriko  ziratangwa muri rino sekeza, nk'uko bivugwa n'umunyamakuru wa BBC akorera i Kinshasa Emery Makumeno . Ervebo ni rwo rucanco rwa Ebola rwemejwe ubwa mbere n'ikigo ca Amerika kijejwe imiti n'imfungurwa (FDA) mu kwa cumi na kabiri 2019. Ku wa Mungu, Guinée yatangaje ko ikiza ca Ebola casubiye gutera muri ico gihugu, inyuma y'aho habonekeye abantu indwi banduye hamwe na batatu cahitanye. Batanguye bacibwamwo, badahwa kandi bava amaraso inyuma y'aho bitabiriye igikorwa co gufuba umubikira hafi y'igisagara ca Nzérékoré kiri mu bumanuko bushira ubuseruko bw'ico gihugu. Itororokanirizo ry'amakuru AFP risubiramwo Alfred George Ki-Zerbo, aserukira OMS muri Guinée aho avuga ati: ""OMS iri maso kandi iriko iravugana n'ihinguriro ry'urucanco kugira ngo haboneke doze zikenewe kugira ngo tukirwanye amazi atararenga inkombe"". Hagati ya  2013 na 2016, abarenga 11.000 nibo bahitanywe n'ikiza ca Ebola mu burengero bwa Afrika cari catanguriye muri Guinée nyene. Umukuru w'igihugu wa Liberia George Weah yasavye abajejwe amagara y'abantu kumera magabo kugira ngo ico kiza ntigihave kibinjirana. Umunyamakuru wa BBC muri Sierra Leone, Umaru Fofana, avuga ko mu gihugu abanyagihugu bafitiye ubwoba Ebola gusumba Covid-19. Avuga ko kuba hari incanco nshasha bibaha umwizero  - ni mu gihe hari doze 500.000 zategekanijwe mu runani mpuzamakungu rw'incanco, Gavi. Ibi bihugu bitatu bifise abantu baharurwa muri miriyoni 22,5, ibitera impungenge ko abahingura izi ncanco bashobora kutaronka umwanya uhagije wo gukora izindi ncanco mu gihe zokenerwa kubera ubu hagezweho incanco za Covid, nk'uko uyu munyamakuru abivuga. Ebola ni iki?"
health	Russia: habonetse abantu ba mbere banduye umugera H5N8 w’akamangu k’inkoko	"Uburusiya bumenyesha ko abantu ba mbere banduye umugera wa H5N8 utera indwara y'akamangu (ibicurane) k'inkoko. Abategetsi bavuga ko abantu indwi bakora mw'iyororero ry'inkoko riri mu bumanuko bw'ico gihugu banduye uwu mugera wadutse mu kwa cumi na kabiri kw'umwaka uheze. ""Aba bantu bose indwi …bameze neza"", ibi bikavugwa n'umuganga akaba n'umuhanuzi mu vyo amagara y'abantu mu Burusiya, Anna Popova. Avuga ko haciye hafatwa ingingo zikenewe kugira ngo ntihagire abandi bantu bandura. Umupfasoni Popova avuga ko ata kintu na kimwe cerekana ko iyo ndwara yashobora kwinjira mu bantu, akavuga ko bamaze kubimenyesha mw'ishirahamwe rijejwe amagara y'abantu kw'isi, OMS/WHO. Arashimira laboratoire Vektor yo muri ico gihugu yashoboye gutora uwo mugera muri abo bakozi. Popova ati: ""Kubona uwu mugera watowe hakiri kare utarashobora kugira ububasha bwo kuva mu muntu uja mu wundi, biduha, twese kw'isi yose, akaryo ko kwitegura neza kugira ngo dushobore guhangana nawo"". Avuga ko abahinga b'Uburusiya ubu baca batangura kwiga ingene bashobora gupima abantu. Hari ubundi bwoko bw'ibicurane vy'inkoko bwandukira abantu rimwe na rimwe mbere abapfa bagapfa - ariko ubu nibwo bwa mbere uwu mugera wa H5N8 wasimvye ukinjira mu kiremwa muntu."
health	Abanganga bateye ifyigo ry'ingurube ku muntu umubiri wiwe ntiwaryanka	"Abanganga babaga muri Amerika bavuga ko bashoboye guha ifyigo ry'ingurube umuntu mu gikorwa gikomeye co gutera umuntu ingingo zikomotse ahandi bizigiye ko kizofasha gutorera inyishu ubukene bw'ingingo zikekenewe na benshi. Uwo yatewe iryo fyigo ubwonko bwiwe bwari bwamaze gupfa, bisigura ko bifashisha imashini zo kugumiza ibice bimwe kubandanya ari bizima ariko ata mahirwe y'uko umuntu wese yari gusubira kuba muzima. Iryo fyigo ryavuye mu ngurube yahinduriwe bimwe muri kamere kayo (génétiquement modifié/genetically modified) kugira babuze ko ""rimenyekana nk'irinyamahanga"" hanyuma ngo umubiri uryanke. Ico gikorwa ntikirihwezwa n'abandi baganga canke ngo gisohoke ku mugaragaro ariko bitegekanijwe ko ivyo bikorwa. Abahinga bavuga ko ariryo gerageza rya mbere riteye imbere cane muri ico gisata gushika ubu. Ibipimo nk'ivyo vyari bimaze gukorwa ku bikoko bitari abantu, ariko gushika ubu nta muntu yari bwageragerezweko. Ariko gukoresha  ingingo zivuye ku ngurube si icuyumviro gishasha. Uduce tw'umutima twitwa valves dusanzwe dukoreshwa cane ku bantu. Kandi ingingo z'ingurube zirahura neza cane n'izo abantu ku vyerekeye ubunini. Ico gikorwa co kubaga camaze amasaha abiri n'inusu mu kigo c'ubuvuzi ca kaminuza ya New York University Langone. Abo baganga bafatanije iryo fyigo ry'ingurube n'inzira z'amaraso z'uwo muntu yari yamaze gupfa ubwonko kugira barabe ko ryokora hamwe boritera umuntu canke ko umubiri woryanka. Ku minsi ibiri n'igice ikurikira baciye bakurikiranira hafi iryo fyigo, basuzuma cane banakora ibipimo vyinshi. Umushakashatsi yari arongoye abandi Dr Robert Montgomery yabwiye BBC ati: ""Twabonye ifyigo ahanini ryakoze nk'ifyigo ryatewe rivuye mu wundi muntu, ivyo vyagaragaye nk'ibihuye co kimwe n'uko vyagenze no ku bindi vyose vyokorwa n'ifyigo ry'umuntu risanzwe. ""Ryarakoze uko bisanzwe, kandi ntavyabonetse ko umubiri waryanka"". Abo baganga babaga bateye kandi agace k'iyindi ngingo y'ingurube yitwa glande thymus hamwe n'iryo fyigo. Bibaza ko iyo ngingo ishobora gufasha guhagarika ko umubiri w'umuntu amaherezo wokwanka iryo fyigo mu gukukumba uturemangingo two kwigwanira twoba twagiye ku ruhande ubundi  dushobora kurwanya iyo ngingo ivuye ku ngurube. Umuntu nawe asanzwe yaratewe uwundi mutima, Dr Montgomery avuga ko hakenewe vyihuta ko haboneka uburyo bwo kurondera ingingo zo guha abantu bari ku rutonde rwo kurindira kuzironka, n'ubwo yemera ko igikorwa ciwe kidahurizwako. ""Ic'uko nk'uko vyamye kuva kera hari uwubanza gupfa kugira uwundi muntu abeho ntikizokwigera gitanga inyishu ikwiye. ""Nta nkeka ko numva impungenge, kandi ico novuga ni uko gushika ubu 40% abantu barindiriye guterwa ingingo bapfa batarazironka. ""Ingurube turazirya, turakoresha ingurube mu buvuzi - ku duce tw'umutima bita valve, ku miti. Nibaza ko no kuri ivyo bidatandukanye cane."" Yavuze ko ubushakashatsi bukiri mu ntango ko rero hakenewe gukorwa ibindi vyigwa vyinshi, ariko yongerako ati: ""Biduha, uko ndavyibaza, icizere ko ata kibazo mu minsi tubijanye  mu bitaro"". Umuryango w'uwo yagiriweko ibipimo, yari asanzwe yarifuje ko yotanga ingingo, waratanze uruhusha rw'uko abo baganga bakora ico gikorwa. Urwego rwa Amerika rugenzura bene ivyo bikorwa FDA narwo rwaremeye ko hakoreshwa ingingo y'ingurube yahinduriwe kamere  mu  bushakashatsi nk'ubwo. Dr Montgomery yizeye ko mu myaka cumi,  izindi ngingo z'ingurube - imitima, amahaha n'ibitigu (imyijima) - bishobora kuzohabwa abantu bakeneye  guterwa ingingo. Dr Maryam Khosravi, umuganga w'amafyigo no gukurikirana abantu bategerezwa kwitabwo cane mu bitaro (intensive care) akorera urwego ruvuza abantru mu Bwongereza, NHS, avuga ati: ""Gutera abantu ingingo z'ibikoko n'ibintu tumaze imyaka myinshi twiga, kandi ni vyiza kubona abo bantu bateye iyindi ntambwe imbere muri iyo nzira."" Ariko ku karangumutima k'ibirekurwa n'umwugwa gukorwa avuga ati: "" Kuba twobishobora ntibisigura ko dutegerezwa kubikora. Nibaza ko umuryango w'abakora muri ico gisata ariwo utegerezwa kwishura ivyo bibazo."" Umuvugizi w'igisata c'amaraso n'ugutera ingingo zivuye ahandi, avuga ko gutanga ingingo zivuye ku bandi bantu arivyo bishirwa imbere gushika ubu. ""Haracari inzira ndende imbere y'uko ingingo bene izo zija mu buzima bwa minsi yose. ""Mu gihe abashakashatsi n'abavura tubandanya dukora ibishoboka vyose kugira twongereze amahirwe y'abarwayi bakeneye kuronka ingingo, turacakeneye ko umwe umwe wese mu batanga ingingo afata icemezo co kubikora hanyuma akamenyesha umuryango wiwe ico yifuza ko coba hamwe ibihe vyo gutanga ingingo vyoshoboka."""
health	Japan yabonye uducafu twirabura mu rucanco rwa Moderna	"Ubuyapani bwabaye burashira ku ruhande intekera (lot/batch) y'urucanco rwa Covid -19 kubera  agacupa gatowemwo uducafu. Umuhinga w'imiti (pharmacien) yabonye utuntu twinshi twirabura mu gacupa kamwe k'izo ncanco mu ntara (prefecture) ya Kanagawa, nk'uko bivugwa n'abategetsi. Abantu bashika 3.790 bari bamaze guterwa urucanco rwo muri iyo ntekera.  Izari zisigaye muri yo zabaye zirashirwa ku ruhande. Ivyo bishitse ata n'indwi iheze Ubuyapani buhagaritse ikoreshwa ry'incanco zirenga umuriyoni n'ibihumbi 600 za Moderna kubera zarimwo ubucafu. Uwo muhinga w'imiti yabonye utwo ducafu twirabura ariko arasuzuma ko ata bintu birimwo  ataho bihuriye n'izo ncanco imbere y'uko zikoreshwa. Uwusanzwe akwiragiza izo ncanco mu gihugu yaciye atwara ako gacupa gashobora kuba karimwo ubucafu. Ibinyamukuru vyo mu gihugu bivuga ko gushika ubu ata cemeza ko hari ingaruka mbi zihari  ku buzima bw'abantu ziturutse kuri urwo rucanco rushobora kuba rurimwo utwo ducafu. Takeda Pharmaceutical, ikigo kigurisha kikanakwiragiza urwo rucanco mu Buyapani, ku ndwi iheze cari cashize ku ruhande intekera  zitatu z'urwo rucanco inyuma y'aho bigaragariye ko zarimwo ""ibintu ataho bihuriye narwo"" mu ducupa tumwe tumwe tw'intekera yarimwo uducupa hafi ibihumbi 560. Ikigo ca Rovi co muri Espagne, arico gishira urwo rucanco mu ducupa, cavuze  mw'itangazo ko umurongo w'ihinguriro aho muri Espagne ushobora kuba ariwo wateye iyo ngorane. Congeyeko ko kiriko kirakora amatohoza. Ku wa kabiri, umushikiranganji w'Ubuyapani ajejwe amagara y'abantu yavuze ko uducafu twatowe mu ncanco mu ntara yo mu bumanuko ya Okinawa twavuye ku nshinge zinjizwa ukutariko mu ducupa. Ubuyapani busanzwe buhanzwe n'ukwiyongera kw'abandura   indwara ya Covid mu gihe ico gihugu kiriko kiraberamwo inkino za Olympic z'abagendana ubumuga (Paralympic). Ibikorwa vyo gucandaga mu Buyapani bisa n'ivyikweze, gushika ubu urugero rw'abamaze kuronka incanzo zuzuye rungana na 40%b na 50% bamaze kuronka urwa mbere gusa."
health	Uko abahinga babaze umwana akiri mu mbanyi, nyina wiwe yamwise 'Igitangaro'	"""Ikintu ico ari co cose kibi gishobora gushika, ariko rero kubona nashoboye gukora (kubaga) uyu mwana, nibaza ko ari co kintu ciza nashoboye kumukorera. Mu mutwe wanje, nta kundi vyari kugenda - nategerezwa kumubaga"". Inyuma y'incuro indwi zose bagerageza kumutera urubuto rwamaze guhura n'intanga (fécondation in vitro, IVF), Helena yari yamaze kwihebura ko ata wundi mwana wa kabiri azigera aronka. Ariko rero ku ncuro igira indwi, yashoboye gusama imbanyi mbere ibintu bibandanya neza gushika ku ndwi igira 20 aho bamupima bakabona ko hari ikibazo. Ico gihe, Helena yabwiwe ko umwana wiwe w'umukobwa yari yibungenze yari afise ikibazo c'uruti rw'umugongo (spina bifida). Avuga ingene bamubwiye, Helena avuga ati: ""Yari afise intoboro nini ku mugongo kandi igice c'uruti rw'umugongo cari hanze. Bambwiye ko yari afise igihamana kibi co kumugara, ntashobore kwifata mu gusohora umwanda mukuru na muto, akaba kandi inyuma y'aho yategerezwa guterwa akaringoti ko kuvoma amazi yaboneka mu bwonko"". ""Narataye umutwe bambwiye ingaruka zose zishobora kumubako kubera izi ngorane, igihe cose nama mu marira"". ""Bamwiye ko amahirwe yo gutambuka yari make , make cane rwose - numva n'inguvu zose zimperanye"". Mu misi yakurikiye, Helena yarungitswe ku bipimo bamwemerera ko bashobora kumubaga. Amaze indwi 23 yibungenze, yarungitswe ku bitaro vy'abahinga mu Bubirigi, bikorana n'ikigo kijejwe amagara y'abantu c'Ubwongereza, NHS. Umurwi w'abahinga ugizwe n'abantu hafi 25 nibo bakoze ico gikorwa kidasanzwe kandi kigoye, bashobora kubaga uyo mwana yari mu nda barakora urwo ruti rw'umugongo banazibira intoboro yari mu mugongo wiwe. Helena ati: ""Nari nzi ko ni batambaga ubuzima bwiwe buzoba ukundi"". Umwigisha wa kaminuza Anna David, akaba n'umuhanuzi ku bijanye n'amagara y'impinja kw'ishure kaminuza y'ubuvuzi ya Londres (University College Hospital), avuga ati: ""Mu myaka iheze, uru ruhinja rwari gutegerezwa kubagwa kugira rusanasanwe rumaze kuvuka - ariko rero kubera ubu dushobora kubaga umwana ari mu nda ya nyina, iyo ntoboro twashoboye kuyizibira hakiri kare cane, bisigura ko ata ngorane nyinshi uruti rw'umugongo ruzogira"". ""Ibi biha amahirwe menshi uyu mwana gushobora gutambuka akanagenzura gusumba uruhago n'urura vyiwe"". Haciye amezi atatu akozwe, Helena yahavuye yibaruka umukobwa wiwe Mila - impfunyapfunyo ya milagro, bisigura igitangaro mu rurimi rw'iki espangol - ku bitaro vyegukira iri shure kaminuza rya Londres. Mila aracafise uruziruzi mu bwonko, ariko gushika ubu ibimenyetso vyerekana ko abandanya akura neza. Helena ati: ""Arashobora kuzungagiza amaguru we nyene, kandi umukoze ku mano aravyuma neza, n'ukuri ni ibintu bitangaje cane"". ""Nshimira cane aba baganga bakoze iki gikorwa co kumubaga kuko iyo bitagenda uko, ubuzima bwiwe bwari kuba ukundi"". Iyi ndwara Spina bifida y'uruti rw'umugongo ikaba ifata abana bari mu mbanyi bashika hafi 1,500 ku mwaka mu Bwongereza, ituma uruti rw'umugongo rudakura neza. Ishobora gutera ubumuga, canke ibibazo vy'uruhago, urura n'amafyigo. Ariko iyo abaganga bashoboye kumubaga imbanyi imaze indwi hagati ya 22 na 26 hakurindira avutse, umwana ashobora kubaho neza. Iki gikorwa gisanzwe gikorwa n'abahinga bo mu bitaro vy'ishure kaminuza ya Londres (University College London), ibitaro vy'abana Great Ormond Street Hospital, hamwe n'ibitaro vyegukira Ishure kaminuza ya Louvain mu Bubirigi. Impinja 32 ziramaze gukorwa muri ubu buryo kuva mu kwa mbere 2020. Prof Stephen Powis, arongoye igisata c'ubuvuzi mu kigo NHS c'Ubwongereza, avuga ko aka ari akarorero kamwe mu buhinga bugezweho mu vyo ubuvuzi bikorwa n'ikigo NHS. ""Hampande yo kurwanya ikiza karanda gihanze isi, NHS irabandanya ibi bikorwa bidasanzwe no kwitaho abarwaye"". Kate Steele, arongoye ikigo Shine gifata mu mugongo imiryango yashikiwe n'iyi ndwara spina bifida ifata uruti rw'umugongo, hamwe n'indwara yo kuvyimba umutwe (hydrocéphalie), avuga ati: ""Turizeye ko umuryango uwo ari wo wose ushobora gukenera ubu buhinga bwo gukora uruhinja ruri mu mbanyi uronswa akaryo ko gutahuzwa ko iyo nzira ari yo nyayo kandi bakabona ko bafashwe mu mugongo, nk'uko vyabaye kuri Helena""."
politics	DR Congo: Inama nkuru ya ONU ijejwe umutekano ifise impungenge kuri M23	Abagize Inama nkuru ya ONU ijejwe umutekano kw’isi basubiriye gushikiriza impungenge bafise kw’ivyuka ry’umuhari w’inyeshamba wa M23 n’iyindi mirwi y’inyeshamba irangwa mu buseruko bwa Repubulika y’Intwaro Rusangi ya Congo. Mw’itangazo iyo Nama yaraye isohoye, yasubiye kwiyamiriza yivuye inyuma imirwi y’inyeshamba ikiyogoza muri ico gihugu, yaba iyo hagati mu gihugu canke iyiva hanze. Amakuru ava mu karere k’Ubuseruko bwa Congo avuga ko intambara zibica bigacika hagati y’ingabo za Congo (FARDC) n’umuhari M23 mu micungararo ya Rutshuru no mu bindi bisagara. Abagize iyo Nama basaba imirwi yose  yitwaje ibirwanisho guhagarika ubugizi bwa nabi idatevye hanyuma imihari y’inyeshamba  ya Congo nayo ikitabira, ataco irinze gusaba, umugambi wo gusubiza ibirwanisho no gusubira mu buzima busanzwe. Isaba kandi imirwi y’inyeshamba iva hanze gushira ibirwanisho hasi idatevye hanyuma igasubira mu bihugu yaje ivamwo. Basubiye kumenyesha ko bashigikiye « ubwigenge, ubumwe n’ubusugire bw’igihugu ca Repubulika y’Intwaro Rusangi ya Congo ». Ni mu gihe intambara zibica bigacika mu turere tw’intara ya Kivu, aho amakuru avuga ko intambara zabandanije mu gatondo ko kuri uno wa gatandatu mu micungararo y’igisagara ca Rutshuru na Kiwanja mu ntara ya Kivu ya Ruguru, nk’uko vyandikwa n’iradiyo Okapi y’aho muri Congo. Isubiramwo ababibonye bavuga ko izo ntambara zibera kw’ibarabara No 2 rihuza Rutshuru n’igisagara ca Goma ritakirengana kuva ejo ku wa gatanu kubera intambara. Abasirikare bavugwa ko babonywe bariko basubira inyuma bava mu gisagara ca Kiwanja, mu gihe abanyagihugu bafise ubwoba ko ico gisagara gishobora kuba camaze gufatwa n’umuhari M23, ibitarashobora kwemezwa gushika ubu n’abategetsi. Gushika ejo ku wa gatanu, nk’uko vyandikwa na Radio Okapi, M23 yari yamaze kwigarurira uturere hafi twose twa Busanza, Jomba, Bweza et Kisigari, hamwe n’ibigwati bimwe bimwe vy’akarere ka Rugari, kari ku birometero 30 mu buraruko bw’igisagara ca Goma. G﻿ushika ubu, ntaco abategetsi ba gisirikare barashikiriza ku kungene ibintu bimeze kuri uno wa gatandatu muri Rutshuru.
politics	Misire yo gucungera ikirere ya Syria yaguye hafi y'ikigo ca nikleyeri ca Israel	"Igisasu ca misire gikorora indege ca Syria caturikiye mu bumanuko bwa Israel, ku birometero 30 gusa uvuye ku kigo c'ibanga ca nucléaire. Amahona yo gutabaza (sirènes) yatanguye kwumvikana imbere y'uko ico gisasu giturika mu karere ka Dimona. Nta wakomeretse kandi nta vyononekaye. Igisirikare ca Israel kivuga ko iyi misire ari imwe mu yandi atari make yatewe imbere y'aho ku ndege ya Israel. Nayo yaciye yihora mu gutera ibirindiro bitari bike muri Syria vyo gucungera ikirere. Igisirikare ca Syria kimenyesha ko izo misire za Israel zaguye hafi y'ibigo biri hafi y'umugwa mukuru Damas/Damascus. Igisirikare ca Syria kivuga kandi ko nyinshi muri izo misire zategerewe mu kirere zikamanurwa, ariko ko abasirikare bane bakomeretse, kandi ko hari ""ibintu bimwe bimwe vyononekaye"". Ishirahamwe rikurikiranira hagufi ibijanye n'agateka ka muntu muri Syria, Syrian Observatory for Human Rights, rifise icicaro mu Bwongereza, rivuga ko misire za Israel zatewe ku kirindiro co gucungera ikirere mu gisagara ca Dumayr kiri ku birometero 40 mu buraruko bushira ubuseruko bwa Damas. Ako karere kazwi ko ari bwo bubiko bw'ibirwanisho vy'abarwanyi bashigikiwe na Iran basanzwe barwana ku ruhande rw'igisirikare ca reta ya Syria mu ntambara iri muri ico gihugu. Mu misi iheze, hari amakuru yavuga ko ibirindiro vyo gucungera ikirere vya Israel biri hafi ya Dimona hamwe no ku kivuko ca Eilat kiri ku kiyaga gitukura (Red Sea) vyongerejwe inguvu mu kwicungera mu gihe hoba igitero c'abarwanyi bashigikiwe na Iran muri ako karere, harimwo n'abari muri Syria. Icuka kibandanya kiba kibi hagati y'ibi bihugu bisanzwe birabana ribi, Iran ikagiriza Israel ko ari yo iherutse gukora igitero ku kigo ca Natanz gihingura ubutare bwa uranium mu ntango z'uku kwezi. Israel ntiyigeze ivuga ko ari yo yakoze ico gitero. Ikigo ca nucléaire ca Dimona muri Israel  kivugwa ko cahinguye ibirwanisho vy'ubumara. Israel ntihakana canke ngo yemeze ko ifise ibirwanisho vy'ubumara."
politics	Imvo n'imvano iganira na bamwe mu barundi ku matora yo ku wa 20.05.2020 mu Burundi	Muri kino kiganiro Imvo n'imvano, Prudent Nsengiyumva aganira na bamwe mu banyagihugu b'Abarundi ku vyerekeye amatora yo ku wa 20.05.2020 mu Burundi.
politics	Ubumwe bwa Afrika - AU - bwahagaritse igihugu ca Guinea kubera kudeta	Ishirahamwe ry'Ubumwe bwa Afrika, canke AU, ryahagaritse mu banyamuryago igihugu ca Guinea nyuma y'itembagazwa ry'ubutegetsi nk'uko bigaragara mu butumwa bwa twitter. Prezida Alpha Condé yatembagajwe n'umugwi w'abasirikare bayobowe na Col Mamady Doumbouya ku munsi wa Mungu uheruka. Iyo kudeta yariyamirijwe n'abarongozi b'akarere co kimwe n'ishirahamwe ry'ubumwe bwa Afrika, umunyamabanga mukuru wa ONU hamwe na Leta Zunze Ubumwe za Amerika. Ishirahamwe ry'akarere Ecowas ryahagaritse Guinea kuwa gatatu nayo abashikiranganji bajejwe imigenderare bo mu karere k'uburengero bwa Afrika bakaba barashitse i Conakry ngo baganire n'abatembagaje ubutegetsi. Abariko abarongozi ba gisirikare bakirijwe impundu n'isinzi ry'abantu mu mabarabara ku murwa mukuru Conakry. Benshi bavuga yuko bari baraseserejwe na Prezida Condé, yari mu kiringo kigira gatatu c'ubutegetsi, bakidogera kandi igiturire, ubutunzi bwifashe nabi hamwe n'intwaro mbi.
politics	Lalibela- Ethiopia: Inyeshamba za Tigray ntizumva akamo ko kuva mu gisagara zafashe muri Amhara	"Inyeshamba zo muri Tigray banse kwumvira akamo ka Reta Zunze Ubumwe za Amerika ko kuva mu ntara zihana urubibe n'iyabo, umunsi umwe inyuma y'aho zifatiye ikibanza kiri mu mirage y'isi ya ONU mu ntara ya Amhara. Abo bagwanya reta ya Ethiopia bo mu ntara ya Tigray ku wa kane  bigaruriye igisagara ca Lalibela, umurage w'isi wa Unesco mu ntara ya Amhara ihana urubibe na Tigray. Lalibela, ahabarizwa amasengero yo mu kinjana ca 13 asaruwe mu mabuye, ni ikibanza cerenda ku bakristu b'aba Othodoxe baharurwa muri za miriyoni. Abahaba bari bamaze igihe bahunga umusugerezo w'inyeshamba, nk'uko abategetsi b'aho babibwiye BBC. Abantu ibihumbi baramaze kwicwa kuva intambara yadutse mu kwezi kwa 11. Ubu intambara iriko irakwira mu ntara za Amhara na Afar, iyindi ntara ihana urubibe na Tigray. Abantu baharurwa muri za miriyoni nabo baramaze guteshwa izabo. Zaba inyeshamba za Tigray, zaba n'ingabo za reta mpuzantara ya Ethiopia n'abazishigikiye, izo mpande zompi ziraregwa ibikorwa vyo guhonyanga agateka ka zina muntu n'ivyaha vyo mu ntambara. Icegera c'umukuru w'igisagara ca Lalibela, Mandefro Tadesse, yabwiye BBC ko igisigara kigenzurwa n'inyeshamba zo muri Tigray. Yavuze ko ata rusasu rwigeze ruraswa, ariko ko abanyagihugu bariko barahunga igisagara kandi ko afise amakenga y'ayo masengero mbonekarimwe. Hari amasezengero 11 yasaruwe mu masenga y'amabuye mu binjana vya 12 na 13. Yubatswe nk'ayo gusubirira Ihanga Ryeranda, abakora urugendo rweranda batashobora gushikamwo ico gihe. Mandefro yavuze ati: ""Uwu n'umurage w'isi, kandi duteregerezwa gufashanya kugirango iryo tunga rikingirwe."" Iyo ntambara iriko irakwira izindi ntara ikurikiye ukwigarurira uturere inyeshamba za Tigray People's Liberation Front (TPLF) zagize mu kwezi ka gatandatu, harimwo gufata umurwa mukuru w'intara ya Tigray Mekelle inyuma y'aho ingabo za Ethiopia zihaviriye  hanyuma zigantangaza zonyene ihagarikwa ry'intambara. TPLF niyo yari irongoye reta y'intara ya Tigray gushika yirukanywe n'ingabo za Ethiopia mu kwezi kwa 11. Reta ya Ethiopia yayise umugwi w'iterabwoba. Ariko izo nyeshamba zivuga ko arizo reta yemewe y'intara ya Tigray. Muri iyi ndwi, umu jenerari wo muri izo nyeshamba yabwiye BBC ko uwo mugwi ufise intumbero yo kugondoza reta kuvanaho ukwugarana iyo ntara no kwemera inyishu ya poritike  kuri ico kibazo. Reta irahakana kuba yarugaranye iyo ntara kandi ivuga ko ata biganiro bizoba. Ariko kubona TPLF igeze muri Amhara na Afar vyatumye amakungu anegura ibiriko biraba, ONU na Reta Zunze Ubumwe za Amerika bakaba basavye impande zose  guhagarika intambara. Reta ya Ethiopia ivuga ko abantu ibihumbi 300 bateshejwe izabo muri Amhara na Afar. Hagati aho ONU yo ivuga ko amakamyo 175 arimwo imfashanyo yashitse muri Tigray. Ariko umukuru w'ishami rya ONU riraba indya kw'isi (PAM/WFP) yagabishije avuga ko hakenewe amakamyo arenga 100 ku munsi kugira hagarukirwe abantu baharurwa muri za miriyoni bakeneye imfashanyo. Abakozi b'amashirahamwe afasha bafise ikibazo co gushika mu  gice kinini ca Tigray kubera ikibazo c'umutekano n'izindi ntambanyi zo kuronka impusha."
politics	North Korea: umukuru w'iki gihugu Kim Jong-un aragabisha ko 'ibintu bitoroshe'	"Umukuru wa Koreya y'Uburaruko Kim Jong-un asaba abanyagihugu ko bokwitegurira ibihe ""bitoroshe"", inyuma y'aho abaharanira agateka ka zina muntu bagabishirije ko igihugu gihanzwe n'ubukene bw'imfungurwa mu gihe ubutunzi butifashe neza. Mw'ijambo yashikirije mw'ikoraniro ry'umugambwe, Kim yagereranije ingene ibintu vyifashe ubu n'amapfa yo mu myaka ya 1990 yihaye inkumbi. Koreya y'Uburaruko yarugaye imbibe zayo kubera ikiza karanda ca coronavirus. Vyatumye urudandaza hagati y'iki gihugu n'Ubushinwa ruhagarara mu gihe rwari bwo buraro n'uburamuko bw'ubutunzi bwaco. Ibi vyaje vyiyongera ku bihano vy'ubutunzi iki gihugu cafatiwe n'amakungu kubera umugambi waco wo guhingura ubutare bw'ubumara. Mu majambo atamenyerewe kuri we yo kwemera ko hari ibihe bigoye biri imbere, uyu mutegetsi yateye akamo ejo ku wa kane abategetsi b'umugambwe ""kwitegurira urundi 'Rugendo Rutoroshe' (Arduous March/Marche Ardue)  kugira ngo abanyagihugu bacu baronke agahengwe n'akanya na gato"". Ijambo  Arduous March (Urugendo Rutoroshe) ni ijambo risanzwe rikoreshwa n'abategetsi ba Koreya y'Uburaruko bagomba kuvuga urugamba rw'iki gihugu mu gihe c'amapfa yo mu myaka ya 1990 yihaye inkumbi, igihe icahoze ari Reta Zunze Ubumwe z'Abasoviyeti casambuka, Koreya y'Uburaruko igasigara yifumbereje. Bivugwa ko hafi abantu imiriyoni zitaru ari bo bapfuye muri ico gihe. Mu ntango z'iyi ndwi, Kim yaragabishije ko igihugu ciwe gihanzwe ""n'ibihe bidasanzwe bitari bwigere bibaho"" hamwe ""n'ingorane nyinshi mu buryo butari bwigere bubaho"". Haciye amezi atari make haba ukugabisha ko abanyagihugu ba Koreya y'Uburaruko bari mu ngorane. Amakuru avuga ivy'ubuzima bugoye asa n'ayava cane cane mu bisagara biri hafi y'urubibe iki gihugu gihana n'Ubushinwa, aho abatari bake bari babeshejweho n'urudandaza rwa magendo. Igiciro c'ibigori, imfungurwa nyamukuru ku banyagihugu batari bake ba Koreya y'Uburaruko baba mu misozi, kivugwa ko caduze cane gushika n'aho ikiro kimwe c'ibigori cagurwa igiciro kirenga umushahara w'ukwezi. Lina Yoon, umushakashatsi mw'ishirahamwe Human Rights Watch, mu cegeranyo giheruka asubiramwo ibivugwa n'abantu atavuze umwidondoro, yavuze ko ""haheze hafi amezi abiri bisa n'uko ata mfungurwa zinjira mu gihugu zivuye mu Bushinwa"". ""Hari benshi basigaye babeshejweho no gusegerereza, abantu bamwe barapfuye bishwe n'inzara mu karere k'umupaka, kandi nta sabune, nta muti w'amenyo, canke amabeteri"". Mu kwezi guheze, itumwa idasanzwe ya ONU mu murwi wa Koreya y'Uburaruko ujejwe agateka ka zina muntu, Tomás Ojea Quintana, yasohoye icegeranyo agabisha ko ""hari ikibazo gikomeye c'ubukene bw'imfungurwa"" cariko gitera indwara z'ugufungura nabi n'inzara. ""Hari amakuru avuga ko hari abapfuye bahitanywe na kigoyi, kandi ko ibitigiri vy'abana n'abatama basigaye babeshejweho n'ugusegerereza vyiyongereye, kubera imiryango yabo itagishoboye kubatunga"". Kubera iki Koreya y'Uburaruko iri mu bibazo? Ubutunzi bwa Koreya y'Uburaruko buri mu butunzi bwugaranywe cane kw'isi kandi buvugwa ko budahagaze neza, ni mu gihe busanzwe bugenzurwa bikomeye na reta. Ibikorwa vy'ugukomeza inzego za gisirikare n'iz'umutekano  bituma abanyagihugu basanzwe ba Koreya y'Uburaruko basigara bifumbereje. Ibihano vy'ubutunzi Koreya y'Uburaruko yafatiwe n'amakungu mu ntumbero yo kuyitera igitsure ngo ihebe umugambi wayo wo guhingura ubutare bw'ubumara vyarunyuye ibintu, co kimwe n'ingingo ya reta yo kwugara imbibe z'iki gihugu mu ntumbero yo kuzibira coronavirus. Kuva mu ntango za 2020, urudandaza hagati y'iki gihugu n'Ubushinwa, ari rwo buraro n'uburamuko bw'abanyagihugu, rwarahagaze. Koreya y'Uburaruko ivuga ko iyi ngingo yo kwugara imbibe yatumye Covid-19 idashika mu gihugu, n'aho abihweza ibintu n'ibindi bafise amakenga kuri aya makuru."
politics	Ukraine - Russia: Umukenguzamateka wa US yarakaje Abarusiya inyuma y'aho asabiye ko Putin yicwa	"Umukenguzamateka wa Reta Zunze Ubumwe za Amerika asaba ko mu begereye Perezida Vladimir Putin w'Uburusiya  hogira umwe muri bo amwica. Lindsey Graham avuga ko inzira yonyene yorangiza igitero Uburusiya bwakoze kuri Ukraine ari uko hoboneka umuntu ""agakuraho uyu mugabo"". Mw'itangazo yacishije ku rubuga rwa Twitter, uyu mukenguzamateka wo mu mugambwe w'aba Repubulika azwi ko atarya umunwa abaza nimba hatoboneka umuntu nka ""Brutus"" mu bantu ba Putin akamwirahira maze intambara igaca ihagarara. Aya majambo yarakaje uwuserukira Uburusiya muri Amerika. Umukenguzamateka Graham aserukira intara ya Caroline du Sud, yanditse ati: ""Woba ukoreye igikorwa kidasanzwe igihugu cawe n'isi yose"". ""Nta mu Brutus mu Burusiya? Nta Colonel Stauffenberg yoba ari mu gisirikare c'Uburusiya?"" Brutus yari umunyaporitike w''icahoze ari ingoma y'Abaromani (Empire Romain/Roman Empire) yishe Julius Caesar, mu gihe Koroneri (Colonel) Claus von Stauffenberg wo mu gisirikare c'Ubudagi azwi cane ko yagerageje kwica Adolf Hitler mu 1944. Anatoly Antono aserukira Uburusiya muri Amerika avuga ko aya majambo ""ari mabi cane kandi adashobora kwihanganirwa"". Avuga ko ata ""muntu yari yiteze urwanko nk'uru ku Burusiya muri Amerika"". ""Ni ibintu bitumvikana kwumva umukenguzamateka w'igihugu gishira imbere ko imico myiza ari yo ikwiye kuba 'inyenyeri' imurikira isi yose ashobora kwiyumvira ko iterabwoba ari yo nzira ya Washington yo gushika ku nyungu zayo ku rubuga mpuzamakungu"". Perezida Joe Biden wa Amerika ariyamiriza igitero c'Uburusiya kuri Ukraine mbere akaba yarafatiye ibihano abanyaporitike harimwo na Perezida Putin we nyene ubwiwe. Avuga ko Amerika izokingira ibihugu vya OTAN/NATO ariko akaba atazorungika ingabo muri Ukraine. Ejo ku wa gatanu, umunyamabanga ajejwe kumenyesha amakuru muri Maison Blanche/White House Jen Psaki yashimangiye ko amajambo ya  Graham adasigura na gato ""aho reta ya Amerika ihagaze kandi ko atari amajambo ushobora kwumva mu kanwa k'umuntu uw'ari we wese akorera ubu butegetsi"". Amajambo y'umukenguzamateka  Graham yashavuje kandi umuvugizi wa Kremlin Dmitry Peskov. Igihe yatera akamo Abarusiya bose kuba umwe, yavuze ati: ""Ni vyo, muri ino misi hari abantu bashobora kuvuga ibisunitswe n'impemu, si bose bashobora kugira ubwenge buri ku murongo""."
politics	RD Congo: Intambara zasubiye kwaduka muri Minembwe, abantu bataye izabo	"Mu karere ka Minembwe muri Repubulika y'Intwaro Rusangi ya Congo haravugwa ingwano zongeye kwaduka abantu benshi barata izabo bahunga. Gad Mukiza arongoye ako karere, avuga ko izo ntambara ziri hagati y'imirwi yitwaje ibirwanisho y'abanyamulenge ku ruhande rumwe, n'abo mu bwoko bw'Abafulero, Ababembe, n'Abanyindu ku rundi ruhande. Bwana Mukiza avuga ko zatanguriye muri Segiteri ya Tombwe iri muri 'Territoire ya Mwenga,  hari kw'igenekerezo rya ndwi uku kwezi kw'icenda. Ubu zikaba zasubiriye. Bwana Mukiza avuga ko Leta yarungitse ingabo muri ako karere kugira ngo zigarukane ituze, akibaza ko mu minsi mikeya abahunze bashobora gusubira mu zabo. Umunyamakuru wa Radio Televiziyo y'igihugu ca Congo, Mahoye Madiba Issa, ari mu karere ka Fizi, avuga ko izo ntambara zari zacureshe. Ibi vyabaye inyuma y'aho abategetsi batari bake, harimwo abaserukira MONUSCO bagendeye ako karere kugira ngo basukemwo mabisi. Ingwano ariko avuga ko zasubiriye busha muri iyi minsi n'abantu bakaba bataye ivyabo barahunga. Aka gace kama mu ruhagarara rushingiye ku moko kuva mu myaka ya 1960. Bwana Mukiza avuga ko kuva kera ubutegetsi butashoboye guhagarika izo ntambara. Ati: ""Ni Abanyamulenge barwana n'abaturanyi babo b'Abafulero, Ababembe n'Abanyindu. Ni ikibazo kigenda kigaruka kigafata isura y'amoko"". ""Ibintu bija kwunyurwa n'abanyepolitike babironderamwo inyungu zabo ari nabo bateranya abanyagihugu bafatiye ku moko"". Iyo mirwano yasubiye kwaduka yatumye abantu ibihumbi bahungira mu bice bitandukanye vy'igihugu, abandi nabo bahungira mu bihugu bibanyi. Bwana Mukiza avuga ko ku mugwa mukuru wa komine Minembwe honyene habarizwa impunzi zingana na 49.500 ahanini bagizwe n'Abanyamulenge. Avuga ko hari n'igitigiri kitari gito kigizwe n'Abafulero, Ababembe  n'Abanyindu bahungiye mu karere ka Fizi. Avuga ko izo mpunzi ziri mu ngorane zikomeye kubera bigoye ko imfashanyo zibashikira kubera amabarabara atameze neza."
politics	Uganda Election 2021: Bariko baraharura amajwi y'amatora	Hatanguye guharurwa amajwi y'amatora yabaye kuri uyu wa kane muri Uganda mu mutekano wakajijwe cane kuva hasigaye isaha imwe ngo gutora birangire. Imodoka zzirimwo abasirikare zanyuragiye ku murwa mukuru Kampala, igipolisi naco n'banyagihugu bicungerera umutekano bakaba bariko barakizura. Mu bibanza bimwe bimwe gutira kwabandanije inyuma y'isaha ico gikorwa categerezwa  gugararariko. Amategeko agenga gutora avuga ko abantu bose basanzwe  ku mirongo barekuriwe gutora inyuna y'isaha yo guhagarika ico gikorwa. Prezida Yoweri Museveni amaze imyaka 35 atwara Uganda arondera ikindi kiringo kigira gatandatu c'ubutegetsi. Museveni w'imyaka 76 ahiganwa n'abandi 10, ukomeye cane muri bo akaba ari Robert Kyagulanyi azwi cane nka Boby Wine, umuririmvyi n'umunyepolitike w'imyaka 38. Imyiyamamazo yaranzwe n'intureka irimwo n'ubwicanyi vyatose cane cane abatavuga rumwe na reta. Ku munsi w'amatora ariko  ahanini nta ngorane z'umutekano zavuzwe. Ivyavuye mu matora bizomenyeshwa ku wa gatandatu. Internet n'imbuga hwaniro   vyarahagaritswe. N'uburyo bwo guhanahana amafaranga ku buhinga bushasha ntibwakora.
politics	Centrafrique: UN yisubije igisagara cari cafashwe n'abagwanyi	Ishirahamwe mpuzamakungu ONU rivuga ko ryisubije igisagara ca Bambari co muri Republika ya Centrafrique (CAR) cari casubiye kwigarurirwa n'abagwanyi ku musi wa kabiri. Umuvugizi wa ONU yavuze ko ingabo zagiye kugarukana amahoro hamwe n'abajejwe umutekano b'ico gihugu ari bo bahagenzura, abitwaje ibigwanisho bakaba bahungiye mw'ishamba. Yavuze ko abasivire bari bahunze intambara batanguye kugaruka. Bitegekanijwe ko haba amatora rusangi muri ico gihugu ca Centrafrique ku musi w'Imana. Reta yagirije uwahoze arongoye ico gihugu, Francois Bozize, ko yishize hamwe n'imigwi yitwaje ibigwanisho mu ntumbero yo gutembagaza ubutegetsi - ivyo we ahakana. Uburusiya n'Urwanda vyararungitse abandi basirikare baharurwa mu majana mu gufata mu mugongo reta, mu gihe abitwaje ibigwanisho bariko baragerageza gushika ku mugwa mukuru Bangui.
religion	Itegeko rya Sharia ni iki? Rivuze iki ku bagore bo muri Afghanistan?	"Aba Taliban bavuga ko bazotwara Afghanistan hisunzwe ata guhesha ingingo z'amategeko  ya Islam zizwi nk'itegeko rya Sharia. Uwo mugwi washikiriye intsinzi umaze gufata umugwa mukuru Kabul, gutyo urangaza  imyaka hafi 20 y'uruhara rw'ingabo mpuzamakungu zari zirongowe na Amerika uri ico gihugu. Hariko haba iki muri Afghanistan? Mu kiganiro ca mbere n'abamenyeshamakuru inyuma yo gufata Kabul, umuvugizi w'aba Taliban yavuze ko ibibazo bimwe bimwe nk'ivyerekeye ibinyamakuru n'uburenganzira bw'abagore bizokwubahirizwa hisunzwe ""itegeko rya Islam"", ariko uwo mugwi nturasigura ico ivyo bizoba bivuze mu ngiro canke mu bikorwa. Uwatsinzindiye agashimwe k'amahoro ka Nobel Malala Yousafzai - yarashwe n'aba Taliban afise imyaka 15 ahorwa guharanira uburenganzira bw'abakobwa bwo kuja mu mashure muri Pakistan - yagabishije ko ingene aba Taliban batahura itegeko rya Sharia bishbora kuba akaga ku bakobwa n'abagore muri Afganistan. Yabwiye BBC ati: "" Nararonse akaryo ko kuvugana na bamwe mu baharanira uburenganzira muri Afghanistan, barimwo abo mu mashirahamwe y'abagore, nabo barafise ayo makenga ko batazi ico ubuzima bwabo bugiye kuba."" ""Benshi baribuka ivyariko biraba mu 1996-2001, gutyo bakaba bafise amakenga menshi ku mutekano wabo, uburenganzira bwabo, ugukingirwa [no] gusubira kuja mu mashure."" Igijhe aba Taliban baheruka ku butegetsi  abagore ntibari bemerewe gukora akazi canke kuja mw'ishure. Kuva ku myaka umunani, abakobwa bategerezwa kwambara burka, abagore nabo bakaba bari barekuriwe kuja ahabona  ari uko baherekejwe n'umuntu w'umugabo wo mu muryango. Abagore babirenzeko barakubitwa abantu barorera. Ministre w'Ubwongereza ajejwe intwaro yo hagati Madame Priti Patel, avuga ku migambi ya reta yo kwakira impunzi 20.000 z'abanya-Afghanistan mu Bwongereza, yavuze ko atizeye ukwizeza kwatanzwe [n'aba Taliban]. Yabwiye BBC ko uwo mugwi ufise kahise ko gukandamiza abagore, kandi ko ""ivyo bitagiye guhinduka buno nyene"". Itegeko rya Sharia n'indinganzizo y'amategeko ya Islam. Riva muri Koran, inyandiko shingiro ya Islam, hamwe na fatwa - imanza ziba zaciwe n'inzobere mu vyigwa vya Islam. Sharia ubundi risigura  ""inzira igaragara, icamwo abantu benshi igana ku mazi"". Itegeko rya Sharia rikora nk'igitabo c'ingingo zigenga ukubaho aba Islam bose bategerezwa kwisunga, harimwo amasengesho, kwisonzesha no gufasha abakene. Rigamije gufasha aba-Islam gutahura ingene bategerezwa kwigenza mu kintu icarico cose c'ubuzima bwabo hisunzwe ingene Imana ibishaka. Sharia rishobora guha insiguro icarico cose kijanye n'ubuzima bwa minsi yose  bw'umu-Islam. Nk'akarorero, nk'umu-Islam atazi neza ico yokora aronse ubutumire bw'abo bakorana kugira bajane mu kabare inyuma y'akazi  ashobora kuraba inzobere mu vyigwa vya Islam kugira amugire inama maze akore ibijanye n'amategeko y'idini ryabo. Ibindi bice vy'ubuzima bwa minsi yose aho aba-Islam bashobora kubaza inzobere ingene bovyifatamwo n'amategeko agenga umuryango, amafaranga hamwe n'imirimo y'ubugwizatunga. Sharia ishira ivyaha mu migwi mikuru mikuru ibiri: ivyaha vya ''hadd"", biba ari ivyaha bikomeye cane bifise n'ibihano bizwi, hamwe n'ivyaja vya ''tazir'' aho igihano gishingwa n'umucamanza. Ivyaha vya ''hadd'' birimwo ukwiba, gushobora guhanishwa guca ikiganza c'uwagiriwe n'ico caha, hamwe n'ubusambanyi bw'abarenze ibigo, bushobora guhanishwa kwicishwa amabuye. Amwe mu mashirahamwe ya Islam avuga ko hari inzitizi  nyisnhi hamwe n'umurundo w'ivyemezo bikenerwa mw'ishirwa mu ngiro ry'ibihano vya hadd. Ishirahamwe mpuzamakungu ONU ryariyamirije kwicisha  amabuye, rivuga ko ari ''iyica rubuzo canke ubundi buryo bwo gufata canke guhana umuntu  bunyamaswa, ata buntu, butesha agaciro ko rero bubujijwe"". Si ibihugu vyose vya Islam bishira mu ngiro  ivyo bihano vya hadd  kandi amatohoza amaze kwerekana ko  aba-Islam babona mu buryo butandukanye cane  ibijanye n'ibihano ruhasha. Apostasy, canke uguta ukwemera, n'ikibazo kitavugwako rumwe cane mu ba-Islam kandi abahinga bavuga ko inzobere nyinshi mu vyigwa vya Islam zivuga ko ico caha gihanishwa urupfu. Ariko hari umugwi muto w'incabwenge z'aba Islam cane cane abakorana n'ibihugu vya Buraya, bavuga ko ukuri kw'isi ya none gusigura ko ''igihano'' gikwiye kurekerwa Imana - kandi ko Islam ubwayo itageramiwe n'uguta ukwemera. Na Koroan ubwayo ivuga ko ''ata guhata'' mu bijanye n'idini. Nko ku yandi mategeko yose, Sharia rirazitanye kandi kurishira mu ngiro bihagarara ahanini ku bwiza n'ubumenyi bw'abahinga. Abanyamategeko b'aba-Islam batanga intumbero n'ingingo bashinze. Intumbero ifatwa nk'urubanza rwaciwe yitwa fatwa. Hari amashure atanu  atandukanye y'itegeko rya Sharia. Hari inyigisho zine za Sunni: Hanbali, Maliki, Shafi'i na Hanafi, hamwe rero n'inyigisho imwe ya Shia, yitwa  Shia Jaafari. Izo nyigisho zitanu zitandukanye ku buryo   zisobanura, ijambo ku rindi, inyandiko itegeko rya Sharia rikomokako."
religion	Papa Francis yemeye ko yananiwe kwihangana akubita urushi umukenyezi yariko amukwega	"Papa Francis yasavye imbabazi  inyuma y'aho akubitiye urushi ku kuboko umwe mu bakirisu bari mu rugendo rweranda bakoraniye ku kibanza citiriwe umweranda Petero i Roma. Papa yariko aramutsa abana n'abandi bari bakoraniye muri ico kibanza hanyuma agize ngo aragiye, umukenyezi umwe muri bo amukwega ukuboko n'inguvu nyinshi gushika n'aho ahakwa kumugwisha hasi. Ivyo vyatumye Papa ahindukira agerageza kumwikura vyanka, aca amukubita urushi ku kuboko ashavuye abona kumurekura. Niho mu nyuma Papa yemera ko vyanse ko yihangana aremera ko nawe nyene acumura nk'ikiremwamuntu nk'abandi. Ati: ""Kenshi biranka ko twihangana. Naje birashobora kunshikira. Nico gituma nsavye imbabazi ku vyashitse nijoro"". Ivyo vyatangaje benshi kuko imbere y'aho, mu gihe yashikiriza ijambo ry'ukwipfuriza umwaka mushasha abakirisu, yariyamirije ihohotera rikorerwa abakenyezi."
religion	Itegeko rya Islam Sharia rirabuza umuziki, kubera iki? Haruna Nkunduwiga arasigura	Inyuma y’aho aba Taliban bafatiye ubutegetsi muri Afghanistan, ikintu ca mbere batangaje ni uko iki gihugu gitegerezwa kugendera kw’itegeko rya Islam, rizwi nka Sharia.
religion	Ghana: Igiporisi cabujije ihishurwa ry'Umwaka Mushasha ritera ibibazo	Dickens Olewe BBC News Igiporisi muri Ghana cagabishije abarongoye ukwemera n’amashengero ko batokora ihishurwa basanzwe bakora ku Mwaka Mushasha kuko hari abo ritera ubwoba, abandi umwitwarariko, mbere abandi bagapfa. Uburenganzira bwo gusenga ntibutegerezwa kurengera uburenganzira bw’abandi, nk’uko igiporisi cavuze mw’itangazo. Abanegura iyo ngingo bavuga ko iteye kubiri n’uburenganzira butangwa n’ibwirizwa shingiro mu kwishira no kwizana ku bijanye no kwemera  ko rero iteye kubiri n’amategeko. Aba-Kristu baharurwa muri za miriyoni akenshi barakoranira mu masengero kugira bumve ivyo  abapasitori  babahishurira ku vyo beretswe ku bizobashikira mu mwaka mushasha. Hari abahishurirwa ivyiza bibarindiriye ariko hari n’abagabishwa ko barindiriwe n’ivyago. Iyo ngingo y’igiporisi yatanguye gusohoka mu mwaka uheze igihe abantu bari barengewe n’ukugabishwa kw’impfu n’akaga, nk’uko ikinyamakuru co kuri internet My Joy Online kivyandika. Mw’itangazo, igiporisi casavye amadini atandukanye”gafashanya” na co no “gukoresha uburyo bwemewe n’amategeko um gushurira ivyo beretswe”. Ariko umunyamategeko Sammy Sarko yavuze ko  iyo ngingo y’igiporisi “iteye kubiri n’amategeko.” Yanditse ati: “Ntikeneye no kubanza kwihwezwa na sentare ya mbere nkuru muri Ghana. Nta tegeko muri Ghana riha igiporisi ububasha bwo kugenzura ingene ivyahishuwe bimenyeshwa mu gihugu”. Yongeyeko ati : “Ubwisanzure bw’idini burenze ubwisanzure bwo gusenga muri sinagoga, isengero canke umusigiti. Bisigura ko abantu badategerezwa guca kubiri n’ivyo bemera kugira bisunge umuco canke reta kiretse buteye kubiri n’itegeko  iri canke irindi.” Igiporisi cavuze co cashinze itariki ya 27 Kigarama (12) nk’umunsi wo gutangura kwubahiriza ingingo zijanye no kumenyesha ivyahishuwe. Iryo tangazo ryavuze riti: “Uyu munsi ni uwo kutwibutsa twese, gukora ibikorwa bijanye n’ukwemera hatarenzwe akarimbi k’amategeko kugira hubahirizwe  ituze ridahungabanywa n’umwitwarariko uvuye ku mburi y’ibibi canke urupfu bigiye gushika”.
religion	Nigeria: Uyu mupatiri yiyemeje gukingira ibigirwamana vy'aba Igbo biriko biraturirwa	"Mu gihe abavugabutumwa bo mw'ishengero rya Pentecôte mu buseruko bwa Nigeria bagenda baturira ibishusho n'ibindi bibumbano vyo muri kahise babona ko ari ibigirwamana, umupatiri umwe w'umukatorika wewe abandanya avyegeranya. Ibi bibumbano bifise ikibanza gikomeye mu madini kama yo muri ako karere kabamwo abo mu bwoko bw'aba Igbo, basanzwe babifata nk'imana zabo kandi bemera ko bifise ubushobozi ndengakamere. Gusa abanywanyi b'aya madini kama bagenda bagabanuka kubera idini rya Gikristu - ahanini rigizwe n'amashengero ya Pentecote - rigenda ryigarurira abatari bake. Abanyamakuru ba BBC Igbo Chiagozie Nwonwu na Karina Igonikon barerekana utwigoro tw'uyu mupatiri two gukingira kahise kariko karatokombera kubera ibikorwa vy'abavugabutumwa bamwe bamwe. N'aho bamwita ""umuriro waka"", nta kintu giteye ubwoba kuri Patiri Paul Obayi arongoye inzu ndangamurage ishinguwemwo ibigirwamana mu gisagara ca Nnsuka kiri mu buseruko bwa Nigeria. Iyi nzu ndangamurage y'ivyumba bitatu iherereye mu kigo c'Isengero nkuru ya Katorika yitiriwe umweranda Tereza (Saint Theresa), irimwo amajana n'amajana y'ibigirwamana bitandukanye, ikibumbano c'intambwe hamwe n'ibishusho vy'imana z'aba Igbo. Iyo hagize abava inyuma y'izi mana kama, cane cane kubera inyigisho z'amashengero ya Pentecôte bamwe mu bavugabutumwa baca baturira ibi bibumbano, bavuga ko biteye kubiri n'ukwemera gushingiye ku Mana imwe, kandi ko ari ""impwemu mbi zitera imikoshi"". Rimwe na rimwe, hari n'abemera izo mana kama bo nyene ubwabo bavyituririra bishimikije umugani wo mu migenzo y'aba Igbo uvuga ngo: ""Iyo imana ibangamye cane, icika urukwi rwo guturira"". Ariko Patiri Obayi wewe yafashe iyindi nzira mu gukingira izo mana n'imanakazi, akavuga ko akoresha ububasha ahabwa n'Imana kugira ngo azake izo nguvu ndengakamere. Ibi vyamutumye bamutazira Okunerere - ""umuriro uturira ibigirwamana muri mutima"". Ari kuri iyo nzu ndangamurage, yavuze ati: ""Naramaze gusambura izi mpwemu"". ""Iki ubona hano ni ikibarara. Nta kintu na kimwe kirimwo"". Patiri Obayi avuga ko ahanini yigiye ku mazu ndangamurage yo mu bihugu vyo mu burengero bw'isi biriko biraterwa igitsure kugira ngo bigarukane ibibumbano vyanyazwe mu gihe c'ubukoloni, aho atanga akarorero k'ivyitwa Benin Bronzes/Bronzes du Bénin (ibibumbano vy'ivyuma birenga igihumbi vyari bishashije ingoro y'umwami w'icitwa Ubwami bwa Benin, ari yo Nigeria ya kino gihe). ""Naragendeye amazu ndangamurage yo mu burengero nca nsangayo ibi bibumbano, harimwo mbere n'ivyavuye muri Benin, ariho naca nigira inama yo kubibungabunga"". Uwurongoye iyi sengero nkuru, Patiri Eugene Odo, arashigikiye aka kigoro kiwe, aho agereranya iyi nzu ndangamurage n'iyindi yegukira Katorika mu Butaliyano. Ati: ""I Roma nk'akarorero, hari inzu ndangamurage ibitsemwo ibintu vyahinguwe mu gihe c'ubutegetsi bwa gipagani bw'Abaromani, kandi ingenzi zama zigendera iyo nzu mu ntumbero yo kwiga ingene umuntu yagiye atera imbere"". N'aho iyi nzu ndangamurage ibitse ibi bigirwamana yakira ingenzi ziva kure mbere n'i Lagos, irakeneye kugarukirwa. Ibibumbano, bimwe mbere bimaze ibinjana, bisanzaye irya n'ino hasi muri iyo nzu, vyuzuye inkungugu. Hari mbere n'ivyamaze kuribwa n'umuswa. Ibi vyose ni ivyo yegeranije mu ""butumwa amaze akora mu kiringo kirenga imyaka 20 aho agenda yigisha mu bisagara no mu mitumba itandukanye mu bumanuko bushira ubuseruko bwa Nigeria. Ati: ""Abantu barandikira isengero ryanje bansaba ko ngenda kubakuriraho ibi bigirwamana bibabujije amahoro"". Ni itunga rikomeye ryerekana imana z'aba Igbo z'ubwoko bwinshi. Ariko iyikomeye muri izi zose ni Adaada leja, ikigirwamana cambitswe inkofero y'injishano yasengwa n'abarondera kuvyara. Patiri Obayi avuga ko iyi imaze imyaka hafi 200. Odinani, idini kama ry'aba Igbo, ryariho imbere y'umuzo y'idini rya Gikristu n'ubukoloni.  Ni uburyo bwo guterekera aho abantu basenga umuzimu userukiwe n'igishusho kizwi kw'izina rya chi, kugira ngo ubasabire kuri Rugira Vyose, bita Chukwu. Izindi mana basenga harimwo: Si benshi bagisenga izi mana kama, kandi abenshi barahamwa cane n'abakirisu basanzwe ari na bo benshi. Imisi mikuru yabo irasuzuguritse, kandi n'imigirwa imwe imwe isa no kubandwa ibonwa nabi mbere birashika n'utuzu tw'indaro tugaterwa mu bikorwa bijanye n'ubukristu. Muri kino gihe, abenshi mu bakigendera muri aya madini kama ni abatama, n'aho ubu hari bamwe mu rwaruka bagenda bagarariza ubukristu bagashira imbere imigirwa barazwe n'abakurambere. Chinasa Nwosu, umusenyeri w'ishengero rya Pentecôte mu rusengero rwa Royal Church ruri mu gisagara Port Harcourt kiri mu buseruko, ararwanya bikomeye uku kwemera kama. Musenyeri Nwosu yatanguye kumenyekana mu ntango z'imyaka ya 1990 igihe yasambura utuzu tw'indaro, aturira ivyitwa ibigirwamana, anarandura ibiti avuga ko vyari ""ibiti vya shetani/satani"". Ibi biti, bimwe muri vyo bikaba ari ivya kera cane, bizungurutswe hasi n'ibitambaro vy'amabara atukura canke yera, bigafatwa nk'ivyeranda ku bayoboke bavyo babisenga bakanabitambira. Hari bimwe usanga biri ku mihana y'abantu ariko vyinshi biri mu mashamba. Ati: ""Imana ntishaka ko dusenga ibigirwamana. Idini kama rya Afrika akenshi rishingiye ku gusenga ibigirwamana"". Asubiramwo amajambo yo muri Bibiriya, yongerako ati: ""Imihezagiro uyironka mu gihe utaye ivyo bintu vyavumwe"". Avuga ko ibishusho n'ibindi bibumbano vyanyazwe mu gihe c'ubukoloni mu burengero bwa Nigeria ubu bikaba bibarizwa mu mazu ngandamurage yo mu bihugu vy'uburengero, bitirirwa Imana iyo ari yo yose, akaba ashigikiye ko bigarukanwa mu gihugu. Hagati aho, aragabisha reta ya Nigera ko mu gihe yogarukana ibibumbano bishobora kuba vyaragizwe ibigirwamana, agatanga akarorero k'ivyitwa Ikenga biri mu nzu ndangamurage y'Ubwongereza, ko bikwiye guturirwa. Ibi vyiyumviro birarwanywa bikomeye na Patiri Obayi yiyemeje gukingira ibi bibumbano mu nzu yiwe ndangamurabe. Ati: ""Ibi ni ibibumbano abana bacu bazokwigirako kugira ngo batahure neza ingene abakurambere babo bari babayeho""."
religion	"Papa asaba ko haboneka inyishu ""ruhasha"" ku bihe mu butumwa kuri BBC yonyene"	"Mu butumwa bw'ijwi yahaye BBC yonyene, Papa François asaba abategetsi b'isi bazohurira  ku ndwi iza mu nama ya ONU  ku bihe i Glasgow (muri Ecosse), gutanga ""inyishu ziri n'ico zishikako"" ku vyihutirwa ku bidukikije no guha ""icizere gifadika"" abariko bararuka. Muri ubwo butumwa bwafatiwe amajwi i Vaticano  bugahabwa ikiganiro Thought for the Day ca Radio 4 ya BBC, Papa yagarutse ku bihanze isi birimwo ikiza ca Covid -19, ihindagurika ry'ibihe hamwe n'ibibazo vy'ubutunzi, aca asaba abarongoye isi kubitorera inyishu mu buryo bw'icerekezo n'ingingo ruhasha , kugira ""amahirwe"" atangwa n'ivyo bihanze isi ""ntatakare"". Umwungere wa Ekereziya Katorika yavuze ati: ""Duhangana n'ivyo vyugarije isi mu nzira za  nyamwigendako, kwigumizako ivyacu no gukoresha ivy'abandi, canke tukabibonamwo amahirwe nyayo y'impinduka"". Yagarutse ku kuba hakenewe ""ugusubira kwumva uruhara dusangiye rwo kwitaho isi yacu"", yongerako ati ""umwe wese muri twebwe - uwo ari we wese n'aho ari hose - ashobora kugira  ico aterereye mu guhindura inyishu ya twese ku ngeramizi zitari bwigere ziboneka  kw'ihindagurika ry'ibihe n'itituka ry'inzu dusangiye."" Papa mu mwanya uza aja kubonana na prezida wa Reta Zunze Ubumwe za Amerika Joe Biden. Imigambi ya Biden ku bijanye n'ibihe mu gihugu iwe iracari mu mayira abiri inyuma y'aho umugambwe wiwe wigirije inyuma gutora itegeko rigenda  integuro z'amafaranga yo gukoresha. Ubwo butumwa n'ubwibutsa ingene Papa François yashize imbere ibijanye no gukingira ibidukikije mu burongozi bwiwe bwa Ekereziya. Mu majambo ashikiriza, aramaze kugaruka kenshi ku kaga k'ibihe, mu 2015 akaba yasohoye ikete rya  Papa (enciclyque), ryitwa  Laudato Si' rishimikiye kuri ico kibazo. Muri iyo nyandiko inyito yayo yahinduwe mu zindi ndimi nka ""Ku kwitaho inzu dusangiye"" , yiyamirije ugusambura ibidukikije, yerekana ko hakenewe ingingo zofasha  kugabanya iryo hindagurika, aca yemeza ata guca hirya no hino ko ihindagurika ry'ibihe ahanini riterwa n'ibikorwa vy'umuntu. Iryo kete ryasohotse imbere y'uko haba inama ya ONU y'i Paris mu 2015, COP21, rikaba ryabonywe nk'iryagize ico rifashije mu gutuma abategetsi bashika ku masezerano. Inyuma y'imyaka itandatu, abategetsi b'isi bariko baritegurira gukoranira i Glasgow mu nama y'uyu mwaka, COP26. Mu gihe biguma bigaragara ko ivyiyemejwe i Paris bitariko birashikwako kugira  ukwiyongera kw'ubushuhe bw'isi ntikurenge 1.5C, ugereranije n'urugero rw'imbere y'uko hatagura amahinguriro,  Papa François yasubiye gushimika kuri ico kibazo  yizigiye ko ijambo ryiwe rizosubira kugira ico rifashije nka mbere."
religion	DRC: umutegetsi mukuru wa Isilamu yaraye yishwe arashwe i Beni	Umwe mu bategetsi bakuru b'idini rya Isilamu yaraye agandaguwe, arashwe n'abantu bataramenyekana mu buseruko bwa Repubulika y'Intwaro Rusangi ya Congo (DRC). Sheikh Ali Amini yarashwe amasasu menshi mu gihe yari arongoye amasengesho y'ejo ku mugoroba mu musigiti mukuru w'igisagara ca Beni mu ntara ya Kivu ya Ruguru. Ubu bwicanyi bwabaye haciye amasaha make Perezida Félix Tshisekedi w'ico gihugu atangaje ko intara zibiri zigoswe kuva ku wa gatanu. Iki gitero cakozwe mu gihe c'Ukwezi Kweranda kwa Isilamu, Ramadan, cateye ubwoba bwinshi mu bantu. Nta murwi n'umwe uriyitirira ubu bwicanyi, ariko vyinshi mu bitero nk'ibi bimenyerewe bikorwa n'inyeshamba z'umurwi ADF zirwanya ubutegetsi bwa Uganda. Umurwi Etat Islamique (IS) nawo wariyitiriye bimwe mu bitero vyayo, ariko gushika ubu ntibiratomoreka neza imigenderanire ufitaniye na ADF. Imbere y'uko iki gitero kiba, ibigwati bibiri vyo muri ako karere vyari vyatewe n'abikekwa ko ari izo nyeshamba za ADF, umurwi umaze igihe ukiririmbira muri ako karere, kuva mu myaka ya 1990. Ibi bibaye mu gihe abaharanira agateka ka zina muntu bafise impungenge ku ngingo ya Perezida Tshisekedi yo gutangaza ko intara zibiri - Kivu ya Ruguru na Ituri - zigoswe n'ingabo z'igihugu. Bafise ubwoba ko igisirikare kigiye kwongererezwa ububasha mu gihe kivugwa ko gifise amateka mabi cane y'ihohotera.
religion	Ubukritsu - Isilamu: hoba hari isano hagati ya Isilamu hamwe na Yezu/Yesu na Maria	"Mu bihugu birwiriyemwo Abakristu, muri kino gihe ikintu kivugwa ni Noweri/Noheli, mu ndimi mvamahanga naho ni Noel canke Christmas. Biragoye kwibaza ko hoba hari ibihugu uyu munsi mukuru utazwi na gato, bobo usanga ari umunsi usanzwe nk'iyindi. Igituma nyamukuru ni uko uyu munsi ari umunsi wo kwibuka ivuka rya Yezu, umunsi wubahwa cane rwose mu mashengero y'abakristu. Mu bihugu uyu munsi mukuru wa Noweri utazwi, canke udahimbazwa harimwo ibihugu bigendera kw'idini rya Isilamu, Nk'akarorero muri Turukiya, iri genekerezo rya 25 z'ukwa cumi na kabiri ni umunsi usanzwe ku kirangamisi cayo. Uyu munsi mukuru ntawuriho ku birangamisi ry'abayahudi, Abahindi canke vy''Abasilamu. Mu bihugu vy'Abasilamu, uyu munsi mukuru usa n'iminsi mikuru ya Eid, ariho Abasilamu baja hamwe, bagatumirara, bagateka, bakagenderanira, bagatanga ishikanwa, bakambara bakaberwa bakaja gusenga mu misigiti. Nimba ushaka gutahura itandukanirizo riri hagati y'aya madini, ntuze wigere wipfuriza Umusilamu Noweri nziza. Ariko rero, si ukuvuga ko Yezu/Yesu atazwi mw'idini rya Isilamu. Yezu/Yesu canke Jesus, uba uvuze Issa? Ibi rero biratangaza abantu benshi batabizi. Abasilamu ntibahimbaza ivuka rya Yezu, ariko barakurikiza inyigisho ziwe. Abasilamu barubaha cane uyu bita intumwa y'Imana kandi afise ikibanza kidasanzwe mu kwemera kwabo. Igitabo c'Ikorowani gifata Yezu nk'umwe mu ntumwa z'Imana zubahwa cane zaboneye izuba Intumwa Muhammad (S.A.W.- Sallā Allāhu ʿalayhi Wa-sallam). Yezu mu rurimi rw'icarabu ni ukuvuga Issa, kandi aravugwa incuro nyinshi cane mw'Ikorowani, mbere aravugwa cane gusumba na Muhammad muri iki gitabo ceranda. Si ivyo gusa, harimwo n'umugore umwe rudende izina ryiwe rivugwa mw'ico gitabu ceranda c'idini rya Isilamu. Maria canke Mariam, Ikorowani imusigura gute? Uyo mugore ni Bikira Maria, mu rurimi rw'icarabu akaba azwi kw'izina rya Mariam/Maryam. Mw'Ikorowani, hari igice cose kimuvuga, kigasigura ingene yavyaye umwana kandi yari asanzwe ari isugi. Gusa iyo iriko irasigura ivy'ivuka rya Yezu, Isilamu ntiyigera ivuga ivya Yozefu, canke ba ba majusi baza bavuye mu buseruko, canke ngo bavuge ingene yaryamitswe mu bwato bw'inka. Maria yibarutse ari wenyene mu bugaragwa, ari musi y'igiti c'umunazi cumye. Aho nyene haciye haba igitangaro, inazi zihiye neza zaciye zitangura gukoroka ziva kuri ico giti cumye maze ziba imfungurwa yiwe. Hanyuma kandi, mu maguru yiwe haciye havuka umugezi w'amazi meza cane maze aba inyobwa yiwe. Umukobwa atararongorwa iyo avyaye bitera ibibazo vyinshi cane ku bijanye n'indero yiwe. Ariko uyo mwana  - Yezu/Issa - amaze kuvuka, yaciye atangura kuvuga nk'intumwa y'imana. Iki gitangaro nico gikura iceyi nyina wiwe. Iyo Abasilamu bavuga Yezu, bategerezwa gushirako Alayhi Salaam- Imigisha y'Imana ibane na we, nk'uko babivuga ku Ntumwa Muhammad n'abandi bahanuzi. Hanyuma kandi, ni nde arindiriwe ku munsi w'iherezo ku munsi w'urubanza no kugarura amahoro kw'isi, kubw'idini rya Isilamu? Ni Yezu, aho azogarukira ubugira kabiri, kandi uku kuninahazwa kwiwe kuri no mu bindi bitabo vya Isilamu, si mw'Ikorowani gusa. Umuhinga w'Umusufi, Al-Ghazali, amusobanura ""nk'Intumwa ityorora imitima y'abantu"". Ibn Arabi aramwandikako aho avuga ko ari ""ikimenyetso c'ubweranda"". Mu gihugu vyose birimwo Abasilamu, hari abahungu bahabwa izina rya Issa (Yezu), abakobwa nabo bagahabwa amazina ya Maryam (Maria). Aha urashobora kwibaza nk'umuntu ava mu muryango w'abakristu yokwita umwana wiwe Muhammad ingene vyomugendera? Idini rya Isilamu rirazi neza Yezu, kubera igihe rivuka, mu kinjana c'indwi, idini ry'Ubukristu ryari rishinze imizi mu karere k'Uburasirazuba bwo Hagati. Muhammad nta hantu na hamwe avugwa muri Bibiriya. N'aho idini rya Isilamu riha icubahiro Yezu, si ukuvuga ko mu binjana vyakurikiye iri dini rya Gikristu naryo ryabasubirije mu ndumane. Ahubwo, mu gicapo kinini co mu kinjana ca 15 kiri mw'isengero nkuru ya San Petronio mu gisagara ca Bologne mu Butariyano, uyu muhanuzi mukuru wa Isilamu yerekanwa ari mu muriro udahera, ariko arababazwa n'amashetani. Harabaye ibishushanyo vyinhi vyerekana nabi cane Intumwa Muhammad. Umuhinyanyuzi w'umutariyano Giovani da Modena yarashingiye cane ku munyavyese azwi cane Dante Alighieri, yashize Muhammad ku muzingi w'icenda w'ikuzimu mu gitabo ciwe c'ivyese citwa Divine Comedy. Iki gitabo carakoreshejwe cane n'abanyatugenegene n'abahinyanyuzi benshi ba Bulaya gushika mu kinjana ca 18 mu gushushanya Intumwa Muhammad bamwerekana ariko arahanwa mu muriro udahera. Kimwe muri ivyo bishushanyo, ni ica William Blake, umunyatugenegene akomeye cane w'umwongereza mu masanamu n'inzandiko ziwe. Mw'isengero imwe yo mu Bubirigi, hari ibishushanyo vyo mu kinjana ca 17 vyerekana iyi ntumwa ya Isilamu aryamitswe hasi ariko ahonyangwa n'abamarayika. Ibintu vyagiye guhinduka mu nyuma ku bijanye n'ingene idini rya Gikristu rifata Intumwa muhammad. Ariko gusa gushika muri kino gihe, haracari icuka kibi. Mu mwaka wa 2002, imirwi y'intagondwa ya Isilamu yaragirijwe ko yashatse kubomora ico gishushanyo co mw'isengero ya Bologne. Kuva ico gihe, harabaye ibitero vyinshi vyahitanye abantu, ibitero vyakozwe kw'izina ry'idini rya Isilamu mu bihugu bitari bike vya Buraya n'ibirwiriyemwo Abasilamu. Ibi bitero vyatumye icuka kibi hagati y'ama madini abiri kibandanya ciyongera. Hari ababona ko kumenya isano riri hagati ya Yezu n'idini rya Isilamu, hamwe n'ikibanza afise muri iri dini, bishobora gufasha Abakristu n'Abasilamu kunywana. Babona ko kwibanda ku vyo basangiye hakwibanda ku bibatandukanya bishobora gufasha gukuraho iki cuka kibi kihari."
religion	Umusunikano muri Israel: Ababibonye baravuga ingene abantu 'batererwa mu kirere'	"Abantu bari ahabereye umusunikano waguyemwo abantu benshi mu rugendo rw'idini baravuga ingene ''batwawe n'umukuba w'abantu, abandi nabo batererwa mu kirere"". Nibura abantu 44 bapfuye abandi benshi barakomereka mu rugendo rwo guhimbaza umunsi mukuru wa Lag B'Omer ku mucamo w'umusozi Meron. Igiporisi cabwiye ikinyamakuru Haaretz ko uwo musunikano wabaye kubera  bamwe mu bari muri urwo rugendo  banyereye ku ngazi, bituma abandi batemba. Abantu ibihumbi n'ibihumbi bari bitavye urwo rugendo rweranda. Umugabo yatanze izina ryiwe nka David yavuze ko yari yinjiye kuraba ingene batsa igicaniro/icoto bunonyene haza ''umupfunda uvuye hanze"". Yabwiye ikinyamakuru Ynet ati: ''Batumijuye. Abantu banuzwe mu kirere - abandi  barahonyorwa'' ''Hari umwana yagumye yumiye ku kuguru kwanje, agwanira ubuzima. Twarindiriye gutabarwa iminota 15-20 muri uwo musunikano uteye ubwoba"". Umwe mu barokotse yajanywe mu bitaro yabwiye television ya reta  Kan ati ""Nta n'umwe yari azi ico ari bukore"". ""Intango n'ukubera abantu benshi cane. Hejuru yanje hari abantu benshi. Nanje nari ndamye hejuru y'uwundi atari agishobora guhema. Hari amaborogo, urudubi. Nabonye abana bari munsi yanje. Icanciye mu mutwe gusa kwari uko umwana wanje atoba impfuvyi"". Uwundi yari ahari yavuze ko abantu bazungazunga iburyo n'ibubamfu. ''Inyuma y'iminota 20 nibaza ko abantu bari batanguye kutabasha guhumeka neza gutyo barondera gusohoka, ariko nta n'umwe yashoboye gusohoka. Munsi yanje hari abanrtu batari bagihema. Hari amaborogo menshi y'abavuga ngo ""birasanse ko mpema"". Uwundi yari ahari, Shlomo Katz,  yavuze ko yari arindiriye abagenzi biwe aca abona abaforoma biruka kandi bongera bagerageza  guhembura abana. Ati: ""Ambulance zaguma zinjira zongera zisohoka"". Dov Maisel, akora mu rwego rw'abatabara vyihuta rwa United Hatzalah Emergency Services yavuze ko abantu bari ''barundanyeko nk'ipaki y'ikarata''. Avuga ko abakora mu nzego zo gutabara nabo vyabaye ngombwa ko bahabwa inama zo kudahahamuka. Dov Maisel yagize ati: ""Abantu benshi bakomeretse., abandi bapfuye ngaha. Abakorerabushake mubona ngaho bakoranijwe bakorerwa inama yo kubafasha kudahahamuka, - kuko babonye ibintu bigoye"" Umwe mu bari bahari  yafashije abakomeretse yabwiye Haaretz ati: ""Nari nicicaye ngira mfungure nca numva amaborogo. Twaciye twiruka gufasha hanyuma tubona imivyimba. Ubwa mbere bari nka 10, none ubu ni benshi""."
religion	Musenyeri mukuru wa Anglican muri UK arasaba imbabazi ku ruhara rw'Ishengero mu bucakara	Musenyeri mukuru wa Canterbury yasavye imbabazi inyuma y’aho amatohoza yerekaniye ko ikigega c’imitahe y’Ishengero rya anglicane mu Bwongereza gifitaniye isano n’ubucakara. Aya matohoza yakozwe asabwe n’ishami ry’iri shengero, Church Commissioners, rijejwe amatungo yaryo, yerekana ko mu kiringo c’imyaka irenga 100 iki kigega cashize amafaranga menshi cane mw’ikompanyi yari ijejwe gutwara abantu mu bucakara. Ico kigega cari kizwi mu kinjana ca 18 kw’izina rya Queen Anne’s Bounty, cahavuye gihinduka ikigo c’imitahe ishika ku miriyaridi 10,1 z’amapawundi. Musenyeri mukuru Justin Welby avuga ko yababaye cane kwumva ishengero arongoye rifitaniye isano n’ubucakara. Ikigega Queen Anne's Bounty cashinzwe mu 1704 mu ntumbero yo gufasha abakozi b’Imana bari bakenye. Itohoza ku makonte yaco mu 1739 ryerekana ko umutahe  w’amapawundi 204.000 (ubu yababa imiriyoni 443 y’amapawundi nyene) washowe mw’ikompanyi South Sea Company yagurisha abacakara b'abanye-Afrika. South Sea Company yari ifise amasezerano yihariye yo kuvana abacakara muri Afrika ibatwara mu bihugu vyatwarwa na Espagne muri Amerika y’Ubumanuko mu kiringo c’imyaka irenga 30 kuva mu myaka ya 1710. Yatwaye ibihumbi mirongo vy’abacakara, amatohoza akerekana ko hafi 15% yabo bapfiriye mu nzira. Ishengero rya Anglicane mu Bwongereza ryabandanije rishora imitahe muri South Sea Company gushika mu kinjana ca 19. Uyu musenyeri mukuru avuga ati: “Uru rudandaza rw’agahomerabunwa rwafashe abagabo, abagore n’abana baremwe mw’ishusho y’Imana rubaka agateka kabo n’ubwigenge bwabo. “Birateye isoni kubona hari bamwe mw’Ishengero bashigikiye bikomeye bakegeranya amatungo muri uru rudandaza. “Inzira yonyene yo gukira koko kunywanisha – ari yo Yezu Kristu/Yesu Kristo aduhamagarira gufata – ni uko duhangana n’uku kuri kubabaje hanyuma tugafata ingingo”. Ku ruhande rumwe, Ishengero ry’Ubwongereza ririshimira uruhara ryagize mu guhagarika ubucakara, rigafatira ku ruhara umuvugabutumwa wa Anglicane, William Wilberforce, yagize. Ku rundi ruhande, ni ngombwa ko ryemera ko ryagiye ryungukira mu bucakara. Mu myaka iheze, Ishengero rya Anglicane mu Bwongereza riherutse gusaba imbabazi ku bakozi baryo batari bake babonetse ko bari bafise abacakara. Ryasavye imbabazi kubera ishami ryaryo rijejwe ubutumwa, The Society for the Propagation of the Gospel (twogereranya mu kirundi tuti “Umuryango wo gukwiragiza Inkuru nziza”), ryari rifise itongo ahitwa Barbados, maze rishira ikimenyetso ku bacakara ryakoresha mu gikiriza cavuga ngo SOCIETY (twogereranya n’ijambo UMURYANGO). Ubu rero, ku matohoza yaryo ryo nyene, ryemeye ko mu kiringo c’imyaka mirongo ikigega caryo cashoye imitahe y’amafaranga hafi yaryo yose – hampande y’ayo ryakoresheje mu kugura amatongo – mw’ikompanyi yari ifise uruhara yiharije rwo gutwara abacakara muri Amerika y’Ubumanuko. Mu gihe abarenga inusu y’abanywanyi b’Ishengero rya Anglicane kw’isi yose bari ku mugabane wa Afrika, iyi nkuru ishobora kutorosha ibintu. Ishengero rya Anglican mu Bwongereza ryatanguje aya matohoza mu ntumbero yo gushira ahabona kahise karyo rikavuga ko hagiye gutumwako umurwi wo kwiga inyishu ikwiriye. Ariko umuvugizi ntazi nimba ibi bisigura ko hagiye kuba ayandi matangazo n’amasengesho, canke nimba hashobora kubamwo n’ibiganiro ku bijanye n’indishi y’akababaro mu buryo bw’amafaranga. Aya matohoza yerekana kandi ko iki kigega cahawe intererano z’abantu bungukiye canke bafitaniye isano n’ubu bucakara bwabaye hagati y’imigabane hamwe n’ibikorwa vy’ubutunzi bwari bushingiye ku burimyi muri uru rudandaza rw’abantu. Uyu musenyeri mukuru yongerako ati: “Ndasabiye abo bose bakozweko n’iyi nkuru kandi nibaza ko dushobora gukorera hamwe tukihweza iyindi nzira twofata”.
sports	Umurwi Man Utd uvuga ko 'ubabajwe cane' n'ityozwa rishingiye ku rukoba ryakorewe Paul Pogba	"Manchester United ivuga ko iriko ""irakora amatohoza kugira imenye"" abakwiragije ku mbuga hwaniro inzandiko z'amacakubiri y'urukoba ku mukinyi Paul Pogba akina hagati muri uwo murwi. Pogba w'imyaka 26 yahushije penalty ejo ku wa mbere mu rukino rwahuje Man United na Wolves, ruza kurangira ari igitsindo kimwe ku kindi. Agize umukinyi wa gatatu mu kiringo c'indwi imwe gusa akorewe ityozwa rishingiye ku rukoba ku mbuga hwaniro kubera yahushije penalty, inyuma ya Yakou Méïté wa Reading na Tammy Abraham wa Chelsea. Umurwi wa Man United uvuga ko ""ubabajwe cane"" n'iryo tyozwa kandi ko ""uryiyamirije wivuye inyuma"". Mw'itangazo wasohoye uvuga uti: ""Abo bantu banditse ivyo baciye kubiri n'akaranga k'umurwi wacu rurangiranwa kandi urahimiriza abakunzi bawo ko bokwiyamiriza ivyo bintu ku mbuga hwaniro ari benshi"". ""Manchester United ntishobora kwihanganira na gato amacakubiri canke ikumira iryo ari ryo ryose kandi itanguje isekeza #AllRedAllEqual initiative rizomara igihe kirekire ry'ukurwanya ako kabi"". ""Tuzokora ibishoboka vyose kugira tumenye abo bose babigizemwo uruhara twongere dufate n'ingingo ruhasha zose zishoboka. Dusavye kandi n'amakompanyi y'imbuga hwaniro gufata ingingo muri iyi ntumbero"". Ku munsi wa Mungu, umusatirizi Yakou Méïté wa Reading yariyamirije ityoza rifatiye ku rukoba yakorewe ku mbuga hwaniro inyuma y'aho ahushirije penalty. Uyo mukinyi akomoka muri Côte d'Ivoire w'imyaka 23, yinjiye ku munota wa 80 igihe Reading yahura na Cardiff aca ahusha penalty ku munota wa 91. Mu ndwi iheze, Chelsea yariyamirije ""inzandiko z'urwanko"" ku mukinyi Tammy Abraham inyuma y'aho uyo murwi utsindiwe na Liverpool mu rukino rwa nyuma rwa Super Cup. Umumenyereza wa Chelsea  Frank Lampard avuga ko ""yababajwe cane"" n'ityozwa ry'uyo mukinyi w'imbere w'imyaka 21. Asaba amakompanyi y'imbuga hwaniro gukora ibishoboka vyose kugira ahagarike ingeso y'ukwifatira mu gahanga abakinyi. Eka n'abandi bakunzi ntibatevye kwiyamiriza ama tweet yarimwo amajambo y'amacakubiri yanditswe kuri Pogba - yari yaronse penalty kw'ikosa yakorewe mu nyuma arayihusha - ejo ku munsi wa mbere. Ama tweets amwe amwe yarafuswe, mu gihe n'ama ""comptes"" atari make nayo nyene yasa n'ayari yafuswe. Amategeko ngenderwako ya Twitter avuga ko ""ishobora gufata ingingo ku nyifato y'ugutyoza abantu"". Mu kwezi kw'indwi, ishirahamwe rirwanya amacakubiri y'urukoba, Kick It Out, ryarasohoye icegeranyo cerekana ko amakuru ajanye n'amacakubiri y'urukoba yiyongereye ku bice 43% mu mwaka w'inkino uheze, aho yabonetse incuro 274 ugereranije na 192 yari yabonetse mu mwaka waheruka."
sports	Mason Greenwood: Umusatiziri wa Manchetser United yarekuwe vy’agateganyo	"Umusatirizi wa Manchester United Mason Greenwood yarekuwe vy'agateganyo inyuma yo guhagarikwa yagirizwa gufata ku nguvu umugore. Uyu mukinyi w'imyaka 20 yahagaritswe kandi ku wa Mungu yagirizwa ihohotera, inyuma y'uko yagirijwe ku mbuga hwaniro. Mu nyuma yahagaritswe yagirizwa ko yafashe umuntu ku nguvu mbere agatera ubwoba bwo kwica umuntu ku wa kabiri. Manchester United yari yamenyesheje ko uyu musatirizi atari gusubira mu myimenyerezo gushika hafashwe izindi ngingo. Igipolisi ca Greater Manchester cavuze ko Greenwood yahagaritswe inyuma y'aho kimenyeye ko ""hari amashusho n'amareresi yashizwe ku mbuga hwaniro n'umugore yavuga ihohotera yakorewe"". Iki gipolisi kivuga ko abacamanza bari bategetse ko aguma mu gasho gushika ku wa gatatu ariko ubu yarekuwe vy'agateganyo mu gihe ayandi matohoza akibandanya. Inyuma y'aho uyu musatirizi ahagarikiwe, ikigo EA Sports gikora udukino two kuri videwo cavuze ko Greenwood yakuwe mu dukino twa FIFA. Cavuze ko yari yakuwe mu gakino kitwa FIFA 22 aca akurwa no ku rutonde rw'abo gikoresha mu gakino FIFA Ultimate Team hamwe na Ultimate Draft. Ikompanyi ikora ivyambarwa vy'abanonotsi, Nike, yari yamenyesheje ko ihagaritse imigenderanire n'uyu mukinyi. Umuvugizi wayo yavuze ati: ""Turababajwe cane n'ibi birego kandi tuzobandanya dukurikiranira hagufi iki kibazo"". Amaze gutangura gukinira Manchester United mu kwa gatatu 2019, Greenwood yarateye igikumu mu kwa kabiri kw'umwaka uheze ku masezerano yo gukinira uyu murwi mu kiringo c'imyaka ine, amaze gutera intambwe nk'umwe mu bigishijwe n'uyu murwi. Ku wa Mungu, uyu murwi wavuze ko ""udashobora kwihanganira ihohotera iryo ari ryo ryose"" kandi ko wari wamenyeshejwe ivyo uyu mukinyi yagirizwa, ariko ko ataco wari kuvuga imbere y'uko ""ukuri kumenyekana ku vyabaye"". Mu rindi tangazo ryasohowe ejo ku wa kabiri, uyu murwi washimangiye ko wiyamiriza wivuye inyuma ihohotera iryo ari ryo ryose."
sports	Zambia yahagaritse urukino rwa kivandimwe na Afrika y’Epfo kubera ibitero ku banyamahanga	Ishirahamwe ry'umupira w'amaguru rya Zambia (FAZ) ryahagaritse urukino rwa kivandimwe rwoyihuje na Afrika y'Epfo kuri uyu wa gatandatu ku mugwa mukuru Lusaka. Iyo ngingo ifashwe inyuma y'ibitero vyakozwe ku banyamahanga mu gihugu ca Afrika y'Epfo. Abanyagihugu ba Zambia baciye ku mbuga hwaniro barasavye ko iryo shirahamwe FAZ rihagarika urukino hagati ya Chipolopolo na Bafana Bafana nk'ukwerekana akababaro. Umukuru wa FAZ Adrian Kashala yemeje iyo ngingo, yongera ko y'uko urwo rukino rwungururijwe ku rindi genekerezo ritamenyekanye, inyuma y'aho babonaniye n'ishirahamwe ry'umupira w'amaguru muri Afrika y'Epfo, SAFA. Muri uwo mwanya nyene, leta ya Zambia yahanuye abadereva b'amakamyo ko bohagarika ingendo zabo muri Afrika y'Epfo gushika umutekano ugarutse muri ico gihugu. Umushikiranganji w'ukwunguruza abantu n'ibintu, Mutotwe Kafwaya, yasavye abadereva basanzwe bari muri Afrika y'Epfo ko bobika amamodoka yabo ahantu hatekanye gushika umutekano ugarutse. Ivyo bitero ku banyamahanga vyasubiye kwiyongera vyatumye amaduka y'abanyamahanga asahurwa urukombamazi, amamodoka araturirwa, eka n'amakamyo yagendeshwa n'abanyamahanga araterwa. Eka n'ishirahamwe rijejwe iterambere rihuza ibihugu vyo mu karere ka Afrika y'Ubumanuko, SADC, ririyamiriza ivyo bitero. Aciye ku rubuga rwa Twitter, umunyamabanga nshingwabikorwa w'iryo shirahamwe,  Stergomena Tax, avuga ko SADC iteye ivyatsi ubwo bukozi bw'ikibi butagira izina bukorerwa abanyamahanga muri Afrika y'Epfo, agasaba ko ico kibazo cotorerwa inyishu irama.
sports	Novak Djokovic: Singwanya kwicandagisha ariko nemeye guheba ibikombe haguhatirwa kwiteza urucanco	"Novak Djokovic  avuga ko yopfuma aheba gukinira ibikombe vyo muri kazoza haguhatirwa kwiteza urucanco rwa Covid -19. Mu kiganiro cihariye na BBC, yavuze ko ataho ahuriye n'abagwanya incanco, ariko ko ashigikiye uburenganzira bw'umuntu bwo guhitamwo ico ashaka. Djokovic yabajijwe niba yohitamwo guheba amahiganwa nka Wimbledon na French Open haguheba aho  ahagaze ku vyerekeye incanco. Nawe ati : ""Ego, ico nico kiguzi niteguriye kuriha."" Uwo mukinyi amaze gutsinda Grand Slam incuro 20 yarirukanywe muri Australia mu kwezi guheze reta y'ico gihugu imaze gufuta  visa yiwe ku mpari zijanye no kuba aticandagishije. Djokovic, asanzwe ariwe wa mbere kw'isi  muri tennis y'abagabo, avuga ko yari yarasonse uruhusha rudasansazwe rwo kwinjira muri ico gihugu gukina mw'ihiganwa rya Australian Open kubera yari amaze iminsi aheruka gukira Covid-19. Ariko umushikiranganji wa Australia ajejwe abasohoka n'abinjira , Alex Hawke, ubwiwe yaciye afuta visa y'uwo mukinyi w'imyaka 34, ku mvo z'uko kuba ari muri Australia vyari gushobora ""kugumura"" bigaha intege  agatima ko kugwanya incanco. Yabwiye BBC ati ""Sinigeze ngwanya incanco"", yemeza ko yatewe incanco akiri umwana, ""ariko namye nshigikira uburenganzira bwo guhitamwo ico ushira mu mubiri wawe."" Mu kiganiro caciye irya n'ino ibibazo vyinshi, ica mbere kuva apfungiwe i Melbourne muri Nzero (ukwa 1), Djokovic yisiguye ku bijanyue n'igihe yatorwa ko yanduye umugera wa corona muri Kigarama (ukwa 12) hamwe n'ingene abona incanco. Djokovic  yavuze ko yizeye ko ingingo zijanye n'ukwicandagisha ku mahiganwa amwe amwe zizohinduka,  anavuga ko yizeye ko ""ashobora kuzokina iyindi myaka myinshi"". Ariko yanemeje kandi ko yiteguriye guheba amahirwe yo kuba umugabo wa mbere w'ibihe vyose muri tennis kubera uko yumva ibintu. Umukeba wa Djokovic, Rafael Nadal, amaze gutahukana intsinzi 21 za Grand Slam, gutyo akaba ariwe mugabo wa mbere afise intsinzi nyinshi za wenyene kurusha abandi bose. Abajijwe igituma, yishuye ati: ""Kubera ica ngenderwako mu gufata ingingo ku vyerekeye umubiri wanje kirakomeye kuruta igikombe canke ikindi kintu ico arico cose. Jewe ngerageza gukurikiza ivyo umubiri wanje ushaka uko bishoboka kwose."" Djokovic  yavuze ko yamye ari umuntu ashira imbere ""kumererwa neza, amagara, kurya neza,"" kandi ko ingingo yiwe ku ruhande rumwe yatumwe n'ingaruka nziza ibintu bimwe bimwe nko guhindura ingene arya n'ingene aryama, vyagize ku bushobozi bwiwe nk'umunonotsi. Avuga ko aguma ""ari maso"" ku bijanye no gushobora kuzokwicandagisha muri kazoza ""kuko  turiko turagerageza gutora, twese hamwe, inyishu nziza ishoboka yo kurangiza Covid"". ""Sinigeze ngwanya kwicandagisha. Ndatahura ko, kw'isi yose, abantu bose bariko baragerageza gushira inguvu mu kurwanya uwo mugera, kandi bizeye ko ugiye kurangira vuba."" Umwihwezo w'umunyamakuru Fergus Walsh Incanco (doses) zirenga  miriyaridi 10 za Covid ziramaze guterwa kandi abantu hafi batandatu kuri 10 kw'isi yose baramaze kuronka nibura rumwe. N'ukuvuga ko hari amakuru menshi. Nko ku yindi miti myinshi, incanco za Covid zirashobora kugira ingaruka, ariko integuro yazo ku mutekano ni nziza cane. Zimaze gukiza ubuzima bw'abantu badaharurwa, zakingiye abantu kurwara bakaremba, kandi zishobora kubuza kurwara Covid igihe kirekire. Izi ncanco zakozwe mu mwanya muto cane, ubundi gukora urucanco bikunze guteba kubera ibibazo vyo kuronka uburyo. Abahinga bagize uruhara mu kugerageza incanco za Covid, hamwe n'inzego zijejwe  kuzemeza, bavuga ko ataco birengangije mu bijanye n'umutekano wazo. Hari ingaruka zishika gake cane zibonekeje hagitangura gutangwa izo ncanco ku bantu ama miriyoni, ari naco gituma abagenzura bama bariko barabikurikirana indwi ku ndwi. Biragoye kumenya ibindi Djokovic akeneye canke yifuza kumenya.  Avuga ko adafise amakuru akwiye ku ""rucanco"" nk'uko umenga hari rumwe gusa. Hari nyinshi.  Nk'umunonotsi,  ivyago vyo kurwara Covid ni bike. Ariko ntibingana n'ubusa. Kanatsinda amaze kuyirwara kabiri. Uruhusha rudasanzwe rwo kwemererwa kwinjira muri Australia kandi aticandagishije rwasabwe hatavuzwe uwurusavye uwari we, kandi rwemewe n'imigwi y'inzego zibiri zigenga zo muri Australia. Ariko hari n'urundi rupapuro rw'urugendo, rwagiyemwo ikosa. Djokovic aremera ko ""vy'ukuri, iryo kosa ku rupapuro rwo gusaba visa ntiryakozwe ibigarankana."" ""Ryaremewe kandi riremezwa na sentare y'igihugu mbere n'umushikiranganji ubwiwe mu bushikiranganji bw'abinjira n'abasohoka muri Australia. ""Ico abantu bashobora kuba batazi ni uko  ntirukanywe muri Australia ku mvo z'uko ntari naracandazwe, canke ko hari amategeko narenze canke ko nagize ikosa mu kwuzuza urupapuro rwo gusaba visa. Ivyo vyose vyaremejwe na sentare y'igihugu n'ubushikiranganji bw'abasohoka n'abinjira. ""Igituma nirukanywe muri Australia n'uko umushikiranganji ajejwe abasohoka n'abinjira yakoresheje ububasha bwiwe mu gufuta visa yanje agendeye ku kwibaza ko nshobora guha intege abafise agatima ko kurwanya incanco mu gihugu canke mu gisagara, ivyo navyo nkaba ntavyemera na gato."""
sports	BAL2022: Umugwi New Star usaba urundi rukino inyuma yo kwirukanwa mw'ihiganwa	"Ishirahamwe ry'umupira w'amaboko Basketball mu Burundi FEBABU ryandikiye ishirahamwe ry'isi yose ry'urwo rukino FIBA risaba ko umugwi wa New Star urenganurwa ku ngingo wafatiwe zo kwirukanwa mw'ihiganwa kubera Covid. Umugwi wa New Star wahagaritswe mw'ihiganwa inyuma yo gusanga abakinyi bane b'uwo mugwi n'ababaherekeje babiri bafise umugera wa Covid-19. Mu rwandiko rwa FIBA ruvuga ko uwabanduje ari umukinyi yitwa Brian Kavakure. FIBA ikavuga ko, hishimikijwe amategeko y'iryo shirahamwe, abakinyi bose bategerezwa guca bashirwa mu kibanza ca bonyene. Banditse kandi ko ""kubera abanduye bashobora kwanduza abandi ku kibuga, hafashwe ingingo ko umugwi wa New Star wirukanywe mw'ihiganwa."" Urukino rwategerezwa guhuza New Star na Cape Town Tigers rwaciye rufutwa, New Star ica itsindwa impaga. Baba abarongozi b'umugwi wa New Star canke ba FEBABU ishavu riraniga, bavuga ko barenganijwe. Bagiriza umugwi wa Afrika y'Epfo, Cape Town Tigers, wari watsinzwe na New Star mu rukino rwa mbere ko ari wo woba uri inyuma y'uko kwirukanwa mw'ihiganwa. New Star ntihakana ko ari abakinyi bayo basanganywe Covid ariko bagatangazwa n'uko umugwi wa Cape Town Tigers na wo wasanganywe umukinyi afise uwo mugera ata ngingo n'imwe wafatiwe. Aho ni mu gihe ari wo bategerezwa gutana mu mitwe. FEBABU iranibaza iti: ""Bigenda gute ngo FIBA ivuge ko umukinyi wacu Brian Kavakure ari we yanduje abandi ariko akaba ata Covid bamusanganye, mbere akanahabwa n'uburenganzira bwo gutahana n'abandi mu Burundi?"" Ikindi ishirahamwe rya Basketball mu Burundi rivuga n'ingene umugwi bari baraye bakinye na New Star wa Cobra Sport bawuretse urabandanya ihiganwa. New Star kandi, n'aho yari ibuze abakinyi bakomakomeye, yaratonze ku kibuga kugira bakine na Cape Town Tigers, ariko abo na bo ntibitaba. Ivyo ngo bikagaragara ko ari ivyari vyateguwe ko babakubita impaga babagiriza ko bamwe muri bo batowe Covid. Kubera izo mvo zose, FEBABU isaba ko New star yobandanya ihiganwa hisunzwe amanota iyo migwi ibiri yari imaze kuronka, canke hatunganywe urundi rukino rwobahuriza ku kindi kibuga."
sports	Ayavugwa mu mupira w'amaguru: Diaz, Ronaldo, Longstaff, Origi, Cantwell, Coutinho, Traore	Liverpool iri hafi yo gushika ku masezerano yo kugura umukinyi wo ku ruhande wa  Porto, umunya Colombia  Luis Diaz, 24, ku miriyoni zirenga 81 z'amadorari y'abanyamerika.  (Sun) Umusatirizi w'umunya-Portugal Cristiano Ronaldo, 36, ashobora kuva muri Manchester United mu ci riza mu gihe atokwishimira umumenyereza uyu murwi uzohitamwo burundu. (Star) Manchester United yemereye umukinyi wayo wo hagati Paul Pogba amasezerano mashasha y'igihe kirekire - ashobora kumuha umushahara w'ibihumbi birenga amajana 540 y'amadorari y'abanyamerika ku ndwi - kugira ngo uyu mufaransa w'imyaka 28 ntazohave agenda kuri gusa mu ci riza mu gihe amasezerano afitaniye na'uyu murwi azoba arangiye.  (Sun) Newcastle yanse ivyo yemerewe na Everton ku mukinyi Sean Longstaff.  Uyu mwongereza w'imyaka 24 akina hagati azorangiza amasezerano afitaniye n'aba Magpies mu mpera z'iri higanwa ry'uno mwaka, bakaba bizeye ko bazokwumvikana ku masezerano mashasha.  (Shields Gazzette) Newcastle n'uwundi murwi wa Premier League nyene iripfuza umukinyi wo hagati wa Norwich Todd Cantwell, 23. (Sky Sports) Newcastle iripfuza kandi umukinyi w'inyuma wa West Ham umufaransa Issa Diop, 24, kandi iriko irategura imiriyoni zababa 13,5 z'amadorari y'abanyamerika kugira ngo batangure urugamba rwo kumugura. (L'Equipe via Hammers News) Umusatiri wa Liverpool umubirigi Divock Origi, 26, hamwe n'umusatirizi wa Bournemouth umwongereza Dominic Solanke, 24, bari mu bakinyi bariko barakurikiranirwa hagufi na  Newcastle mu gihe iriko irondera uwosubirira Callum Wilson yavunitse. (Telegraph - subscription required) Imirwi ibiri yo muri Premier League iriko irarwanira kugura umukinyi wo hagati wa Barcelona umunya Brésil Philippe Coutinho, 29, akaba yiteze gufata ingingo kuri kazoza kiwe kuri uwu wa gatanu.  (Sky Sports) Umumenyereza wa Paris St-Germain Mauricio Pochettino ariteguye kwakira ico bomwemerera cose kugira ngo abe umumenyereza wa Manchester United. (Sun) Tottenham iriteguye gusubira gutangura urugamba rwo kurondera umukinyi wo ku ruhande wa Wolves umunya-Espagne Adama Traore, 25. (Athletic - subscription required) Chelsea nta mugambi ifise wo gutanga amafaranga akenewe kugira ngo igumye burundu umukinyi wo hagati yatijijwe ava muri Atletico Madrid Saul Niguez, 27.  (Express) Manchester United ifise amahirwe make yo kugura umukinyi n'umwe muri kuno kwezi ariko ifise umugambi wo kurondera umukinyi wo hagati mu ci riza, igashobora kuzorondera Declan Rice, 22, wa West Ham.  (Talksport) Arsenal yemeye kuzotanga umukinyi azokwiyongera ku mafaranga yemeye gutanga kugira ngo ironke umusatirizi wa Fiorentina umunya-Serbia Dusan Vlahovic, 21. (Ben Jacobs - CBS) Watford yemeye kugura umukinyi w'inyuma wa Liverpool umwongereza Nathaniel Phillips, 24, yamaze kubwirwa ko afise uburenganzira bwo gusezera uyu murwi muri uku kwezi.  (Football Insider) Aba ba Hornets kandi bamenyesheje umukinyi wabo w'inyuma w'umwongereza Danny Rose, 31, ko atazosubira gukinira uyu murwi kandi ko afise uburenganzira bwo kwigira muri kano kadirisha k'igura n'igurishwa ry'abakinyi. (Sky Sports) Leicester City n'iyindi mirwi itari mike ya Premier League izotegerezwa gutanga imiriyoni zababa 45 z'amadorari y'abanyamerika nimba ishaka kugura umusatirizi wa Club Bruges, Charles de Ketelaere, ariko yipfuza cane kwimukira muri Premier League muri uku kwa mbere. (Voetbal Nieuws - via Leicester Mercury) Barcelona iriko iraraba ko yotira umusatirizi wa Manchester United umufaransa Anthony Martial, 26, harimwo n'umugambi wo kuzoshobora kumugura burundu mu mpera z'iri higanwa.  (Sport - in Spanish) Newcastle nayo nyene iripfuza gutira Martial kugira ngo ashobore gusubirira umusatirizi Callum Wilson yavunitse. (Times - subscription required) Barca kandi iripfuza umukinyi w'inyuma wa Chelsea umunya Danemark Andreas Christensen, 25. (Mundo Deportivo - in Spanish) Everton na Newcastle yahambije Arsenal mu rugamba rwo kurondera umunya Brésil Bruno Guimaraes, 24, asanzwe akina hagati muri Lyon mu Bufaransa.  (Standard) Umunyegori wa Liverpool  Loris Karius, 28, vyanse ko yimukira muri Greuther Furth, inyuma y'aho uyu murwi wa Bundesliga mu Budagi unaniriwe no kuronka amafaranga asabwa kugira ngo imukure i  Anfield. (Fussball Transfers via Daily Star) Umusatirizi wa Jamaica Michail Antonio, 31, yateye igikumu ku masezerano mashasha muri  West Ham azomushikana mu ci rya 2025. (90 Min)
sports	Mboma na Masilingi bo muri Namibia bompi ntawuzokwiruka 400m muri olympic kubera testosterone nyinshi	"Umukobwa w'umuyabaga wo muri Namibia  Christine Mboma - yaciye umuhingo wa metero 400 wari umaze imyaka 30 - mu batarenza imyaka 20 ku wa gatatu - yavuye mu bazohiganwa kuri uwo mwanya mu nkino za olympic za Tokyo kuko basanze umubiri wiwe ufise inkabuzo/umusemburo kamere wa testosterone uri ku rugero rurenze urwemerwa n'urwego ruraba izo nkino kw'isi,  World Athletics. Umwanya wari wagizwe n'uwo mukobwa w'imyaka 18 Mboma ku wa gatatu mu gisagara co muri Pologne ca  Bydgoszcz waza ubigira ndwi mu myanya mito ku 400m wirutswe n'umugore gushika ubu - ukaba wamuha amahirwe yo kuronka umudari w'inzahabu kuri izo metero i Tokyo. Ariko komite ya olympic ya Namibia (NNOC - CGA) yemeje ko abo bakobwa bompi batazoshobora guhiganwa kuri izo metero kubera amategeko ya  World Athletics ku bagore bari mu mugwi w'abafise  ""Differences of Sexual Development"", canke DSD, inyuma yo gupimwa n'urwo rwego. NNOC -CGA yavuze mw'itangazo ko  ""bikenewe cane ko abantu bumva ko abo banonotsi bompi atawari azi ko afise ico kibazo. Nta n'uwo mu muryango yari abizi, naho n'umumenyereza wabo canke NNOC -CGA."" Mboma yari amaze umwaka atera imbere bigaragara, agumya asumvya aho yari amaze kugera, anaca imihigo mu gihugu,  ku mugabane mbere no kw'isi ku metero 400. Umwanya wiwe w'amasekunda 48.54 -hafi ica cenda kuri cumi (9/10) wihuse kurusha umwanya wa mbere  mwiza wari uhari gushika ubu wagizwe n'umudagikazi wo mu buseruko  Gritt Breur mu 1991 - wari muto cane ku buryo ubwo nyene yaciye aba umwe mu bohiganiwe umudari w'inzahabu na cane ko muri iyo ndwi uwundi mukeba kuri izo metero, Salwa Eid Naser wo muri Bahrain, yari yafatiwe ibihano vy'imyaka ibiri kubera kurenga ku mategeko yo gufata imiti yongereza inguvu zo kwiruka. Ariko uko gutera imbere cane kwatumye World Athletics imukurikiranira hafi, ica isaba ko hasuzumwa  ibipimo vya mbere vyari vyakorewe muri Namibia. Ibindi bipimo vyaciye bikorwa mur iyi ndwi aho bompi Mboma na Masilingi bagirira imyimenyerero ku mugwa mukuru w'Ubutariano Roma, ''inyishu ikaba yaje ivuga ko abo banonotsi bompi umubiri wabo usanzwe ufise inkabuzo kamere za testosterone zirenze urugero"". Itangazo ry'urwego rwa Namibia rujejwe inkino za olympic rivuga ko ""NNOC -CGA n'umuganga wacu aguma avugana n'umuganga wa World Athletics ku vyerekeye ibigiye gukurikira kuri abo banonostsi babiri."" ""Tuzokwihweza inkuru zose. Turizeye kazoza kabo nk'abanonostsi bo mu rwego rwo hejuru. Christine na Beatrice bompi bazoshobora guhiganwa ku metero 100 na 200. ""Umumenyereza ariteguye kubandanya akorana n'abo bakobwa kuri izo metero mu gihe tukiraba ikigiye gukurikira."" Mboma na Masilingi bompi bazohiganwa ubwa mbere mu nkino za olympic i Tokyo mu Buyapani, aho izo nkino zitegekanijwe hagati y'itariki 23 ukwezi kw'indwi n'itari 8 ukwezi kw'umunani. World Athletics irabuza abagore bari mu mugwi wa DSD guhiganwa ku metero ziri hagati ya metero 400 na mile imwe (1,6km) mu mugwi w'abagore kiretse babanje gufata imiti igabanya urugero rw'inkabuzo ya testosterone. Ni co cakuye  umurundikazi Francine Niyonsaba, umunya-Afrika y'Epfo Caster Semenya n'umunya-Kenya Margaret  Wambui mw'ihiganwa ku metero 800 mu  nkino za Tokyo. Uko ari batatu nibo bari baronse imidari kuri izo metero mu nkino za Rio mu 2016. Francine Niyonsaba ubu azogeragaza amahirwe yiwe ku metero 5,000 mu gihe  Caster Semenya we vyamunaniye kuronka umwanya usabwa kugira aronke uburenganzira bwo guhiganwa kuri izo metero mu nkino za Tokyo. World Athletics ivuga ko urugero runini rw'iyo nkabuzo rwongereza  kutaruha no gukomera kw'imitsi bigaha amahirwe abafise ururi hejuru cane kurusha abandi. Caster Semenya amaze igihe  yarajanye urubanza muri sentare kugira iyo ngingo ivanweho, ubu akaba arugejeje muri sentare ya Buraya yubahiriza agateka ka zina muntu. Avuga ati: ''Iyo ngingo nta nsiguro igira. Nzoguma ngwanira uburenganzira bwanje."""
sports	Icegeranyo kivuga ko Diego Maradona yapfuye kubera ugusamara kw'abaganga	"Umurwi w'abahinga mu vyo buvuzi wemeje ko uwahoze ari umukinyi rurangiranwa wa Argentine mu mupira w'amaguru Diego Maradona ""atitaweho kandi habaye urwangara"" imbere 'yuko asandaba. Abashikirizamanza muri Argentina bari basavye uyo murwi gukora amatohoza ku bari bajejwe gukurikirana amagara ya Maradona inyuma y'aho apfiriye mu kw'icumi na rimwe umwaka uheze. Maradona yahitanywe n'indwara y'umutima muhira iwe i Buenos Aires afise imyaka 60. Mu ntango z'ukwa cumi na rimwe yari yabazwe mu bwonko ikivyimba cari cavuye kw'ivura ry'amaraso, akaba yagomba abandanye avurwa ingaruka z'inzoga. Nk'umwe mu bakinyi babaye rurangiranwa mu bihe vyose, Maradona yahavuye agira ubuzima bubi bwaranzwe no kunywa ibiyayuramutwe n'inzoga nyinshi. Urupfu rwa Maradona yabaye kizigenza w'umurwi nserukiragihugu wa Argentina igihe iki gihugu gitahukana igikombe c'isi yose mw'ihiganwa mpuzamakungu ry'umupira w'amaguru  mu 1986, rwababaje abakunzi b'umupira w'amaguru kw'isi, bakaba bibajije vyinshi ku bijanye n'abari bajejwe kumuvura. Haciye imisi mike apfuye, abashikirizamanza baciye batangura amatohoza ku baganga n'abaforoma bari bajejwe kumuvura. Mu kwa gatatu, abo bashikirizamanza batumyeko abahinga 20 muvyo ubuvuzi  kugira ngo bihweze icatumye Maradona apfa bongere bihweze nimba harabaye urwangara. Ivyavuye mu matohoza y'abo bahinga vyatangajwe n'ibinyamakuru vyo muri Argentina ku wa gatanu. Mu cegeranyo c'impapuro 70, uyo murwi werekana ko Maradona yasinzikaye cane hafi amasaha 12 imbere y'uko apfa. Muri iki gihe, ""ntiyakurikiranywe bikwiye"", nk'uko iki cegeranyo kibivuga. Gisubiramwo ibiri muri ico cegeranyo, ikinyamakuru Clarin co muri Argentina kivuga ko uyo murwi wagiriza abaganga bari bajejwe kuvura Maradona ""bamutanye wenyene"" Abo bahinga bavuga ko Maradona yari gushobora kuronka amahirwe yo gukira iyo ajanwa kuvurirwa kw'ivuriro hakumugumiza muhira, nk'uko ico kinyamakuru kibivuga. Uyo murwi uvuga ko abari bajejwe kuvura Maradona batamuvuye neza kandi baranzwe n'urwangara, nk'uko vyandikwa n'itororokanirizo ry'amakuru Reuters naryo ryaronse ico cegeranyo. Umuganga bwite wa Maradona Leopoldo Luque w'imyaka 39 hamwe n'uwari ajejwe gukurikirana ubuzima bwiwe bwo mu mutwe, bari mu baganga bariko barakorwako amatohoza n'aho bashikirizamanza. Umurwi w'abahinga washikirije icegeranyo cawo, hasigaye ko abashikirizamanza bafata ingingo ku bijanye no kurengutsa abagirizwa. Ikinyamakuru Clarin kivuga ko bimwe muvyo bashobora kwagirizwa harimwo ubwicanyi. Uru rupfu rwakozweko amatohoza inyuma y'uko babiri mu bakobwa ba Maradona bitwaye. Bavuze ko bagize amakenga ku kungene se wabo yakurikiranywe amaze kubagwa mu bwonko. Muganga Luque wewe nta caha camwagiriye. Arahakana ko ataruhara yabigizemwo. Mu kiganiro yagiranye n'abanyamakuru akorora amosozi mu kwa cumi na rimwe, Muganga Luque yararize, avuga ko yakoze uko ashoboye kugira arokore ubuzima bw'umugenzi wiwe. Uyu muganga yavuze ko yakoze ""ivyo yari ashoboye vyose gushika aho ananirwa""."
sports	Lionel Messi: Barça yipfuza kunagura umurwi ishingiye ku mukinyi wa mbere kw'isi	"Barcelona iracipfuza ko yosubira kwiyubaka ishingiye kuri kizigenza wayo Lionel Messi, ubu abarongoye uyu murwi bakaba bariko baragerageza kumwumvisha ko yowugumamwo, nk'uko bivugwa na Ramon Planes ajejwe kwinonora imitsi muri Barça. Uyu musatirizi w'imyaka 33 akomoka muri Argentine yaratangarije uyu murwi ko yipfuza kuwusezerera. Uyu mukinyi amaze gutsindira umupira w'inzahabu incuro indwi zose niwe mukinyi wa mbere amaze gutsindira Barcelona ibitsindo vyinshi, bingana na 634. Planes ati: ""Ivyabaye vyarabaye kandi intumbero yacu ni ukunagurira umurwi wacu ku mushinge w'umukinyi wa mbere kw'isi"". ""Dushaka kwubaka uwundi murwi utsinda urongowe n'umukinyi wa mbere kw'isi, uwa mbere mu mateka y'umupira w'amaguru kw'isi"". ""Barça na Leo ni nk'umugabo n'umugore, aho uruhande rumwe rwitangiye cane urundi, kandi bompi banezereje abakunzi. Nibaza ko kazoza ari keza. Ndafise viyizigiro"". Messi - umukinyi amaze imyaka yose akina muri Barça - yipfuza kuja ahandi inyuma y'uko umwaka wose w'inkino urangiye ata gikombe na kimwe baronse, akamaramaza kakaba kabaye mu rukino rw'igice ca kane gishira ica nyuma ca Champions League rwagiye kurangira Bayern Munich yirahiye Barça ibitsindo 8-2. Amasezerano ya Messi na Barcelona azorangira mu 202, ariko umurwi umukeneye ukaba utegerezwa kumugura ku miliyoni 700. Planes ati: ""Turakeneye abakinyi b'inararibonye nka Leo Messi, ariko kandi n'abakinyi b'integabizoza ku murwi. Turiko turita ku rutare kugira ngo imigenderanire hagati ya Messi na Barça ibandanye. Turiko turakora kugira ngo twumvishe Leo"". ""Barça yagiye yiyubaka incuro nyinshi muri kahise kandi yamye yivyukiranya ikaza ikomeye cane, rero muri kino gihe nivyo turimwo"". Bamwe babona ko kugira ngo Messi ashobore kugondozwa ari uko umukuru wayo Josep Maria Bartomeu atanga imihoho, maze hakaba ayandi matora. Hagati aho, iki conyene gishobora kudatuma uyu murwi ugumana uyu mukinyi amaze gutsindira ihiganwa rya Espanye incuro cumi zose hamwe n'ihiganwa rya Bulaya (Champions League) incuro zine."
sports	Caster Semenya yise abarongozi ba 'athletisme' muri Africa ba 'niryo' ku ngingo ya sentare ya siporo.	"Uwigeze gutwara umudari wa olempike incuro zibiri n'uwo ihiganwa ry'isi yose incuro zitatu, Caster Semenya, yise abategetsi ba Afrika muvyo kwinonora imitsi, ba ""niryo"" kuba barananiwe guhagarara bakagwanira abanonotsi b'abapfasoni bahanganye n'ikibazo co gukurwa mu mahiganwa. Uwo munonotsi w'imyaka 31  yarakuwe ku rutonde rw'abahiganwa ku metero akunda gusiganwako 800 hisunzwe amategeko  agenga inkabuzo ya ""testostérone"" umuntu aba afise mu mubiri, y'ishirahamwe mpuzamakungu ryo kwinonora imitsi mu 2019. Abanonotsi bafise inkabuzo nyinshi za ""testostérone"" basabwa gukoresha umuti mu kuzigabanya kugira bashobore guhiganwa ku metero ziri hagati ya 400 na 1500. Semenya yagize ati: ""Nibaza ko, kuri uyu musi, dufise abategetsi ba 'niryo'"". ""Kuri uyu mugabane, abantu baranumye. Sintahura igituma batavuga. Ntibagwanira abanonotsi babo. ""Mutegerezwa guseruka mugakora, mukagwanira abanonotsi banyu, gutyo abanonotsi ba Afrika bazoba beza cane. Ubu uko bimeze birababaje."" Igihe BBC Sport Africa yabaza Maboum Kalkaba, prezida w'urunani rw'amashirahamwe yo kwinonora imitsi muri Afrika (CAA), ivyerekeye ivyo Semanya avuga, n'uko abategetsi barongoye ishirahamwe ryo kwinonora imitsi muri Afrika bakoreye ibikwiye abo barongoye, yishuye ati: ""Nimundeke, nta nyishu mfise"". Abanonotsi benshi bo muri Afrika barakozweko n'iyo ngingo, harimwo umunonotsi w'umurundikazi yatahukanye umudari w'ifeza mu nkino za olempike, Francine Niyonsaba, hamwe na mugenzi we wo muri Kenya bahiganwa ku metero 800. Mu mwaka uheze, abayabaga babiri bo muri Namibia, Christine Mboma na Beatrice Masilingi, barahatiwe kuva mw'ihiganwa rya metero 400, imbere y'imisi mike ngo habe inkino za olempike za Tokyo inyuma yo kumenyeshwa ko bafise urugero runini rw'inkabuzo za testostérone. Bompi Mboma na Masilingi batinze bahiganwa mu metero 200 mu Buyapani, aho Mboma yatahukanye umudari w'ifeza wa mbere wa olempike w'ico gihugu. Ariko Semenya, ubu ahiganwa ku metero 5000, yaranebaguye ingene abategetsi b'ishirahamwe rya Afrika riraba abanonotsi bitwaye kuri ico kibazo c'abo bayabaga co kimwe n'""agacerere"" ku ngingo yafashwe yo kubabuza guhiganwa muri rusangi. Uwo munye Afrika y'epfo yagize ati: ""Igihe nari mfise imyaka 18, sinashobora kuvuga. Ubu ndakuze bikwiye, ndashobora kuvuga. ""Nimwiyumvire ivyaciye mu mitwe y'iyo miyabaga. Nta co bashobora gukora, ariko abategetsi bariyicariye gusa binezerererwa gusa n'uturusho bafise, mu bibanza biberamwo amanama. Umuyobozi mukuru wa CAA, Lamine Faty yavuze ko Semenya ""afise uburenganzira bwo gushikiriza ivyo yiyumvira"" kandi ko ibibazo ku ngingo zatumye bakurwa mw'ihiganwa vyashikirijwe n'iryo shirahamwe ""kera cane"" kandi ko vyaganiriweko mu misi ya vuba mu kanama ka CAA  mu nama yabereye muri Ile Maurice. Impari kw'itorwa ry'abagore bagira uruhara muri siporo zabaye nyinhsi, na cane cane zikaba zashimikiye ku banonotsi bameze nk'abagabo kandi ari abakobwa. Mu ndwi iheze, prezida w'ishirahamwe mpuzamakungu ryo kwinonora imitsi, Seb Coe, yavuze ko iryo shirahamwe rishobora gukurikizako igisata co kwoga, mu kubuza abagore biyumva nk'abagabo kuja mw'ihiganwa, avuga ashimitse ko ""kutarenganya bidashobora guharirwako"". Yabwiye BBC Sport ati: ""Tubandanya twiga, tugira ubushakashatsi ku bwinshi bw'inkabuzo ya testostérone ko ari kimwe mu bituma umuntu akomera gusumba , tukaba twarategekanije ibiganiro ku mategeko yacu mu kanama kacu mu mpera y'umwaka."" Semenya, yatwaye umudari w'inzahabu ku metero 800 mu myaka ya 2012 na 2016 mu nkino za olempike, yari yunguruje ku ngingo zafashwe n'ishirahamwe ry'abanonotsi kw'isi, ariko aratsindwa muri sentare ica imanza z'inkino mu 2019. Yaratsinzwe kandi muri sentare y'iyungururizo no muri sentare ntahinyuzwa y'Ubuswise mu mwaka wakurikiye, imbere yo kwitura sentare ya Buraya ijejwe agateka ka zina muntu aho urwo rubanza rutarumvirizwa. Yagize ati: ""Ntituzigera duhagarika uru rugamba."" ""Ubu ibi ntibiraba jewe gusa, biraba abana bakiri bato ubu bariko baravuka bazohangana n'iki kibazo. ""Hari abana benshi bipfuza guhiganwa ku metero 400, 800 na 1500, ariko ntibashobora kubemerera. Bavuga ko siporo ari iya bose, ariko ubu si iya bose."""
