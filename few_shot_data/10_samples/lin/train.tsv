category	headline	text
business	FMI elobi kokitisa budget ezali malamu	"FMI (Fonds monétaire international) etalisi kobanga na yango lolenge bosaleli budget ya RDC ezali kokende mpe ekanisi ete ekozala malamu kokitisa budget. ""Lolenge budget esalelami kino kati kati ya sanza ya février ezali kopesa bobangi likolo ya bozito etiyami likolo ya ba dépenses mpe mpo na faible perfomance ya ba recettes,"" ekomi na liyebisi motalisi elongi ya FMI na RDC. Bozito yango ""bomemi bodefi mbongo na banque centrale mpe libulu kati ya ba réserves internationales ya BCC (Banque centrale ya Congo),"" eyebisi lipinga ya FMI. FMI esengi bakonzi ya RDC kotika kodefa misolo na BCC mpe kozongisa miye mizwamaki. Mpo na FMI, plan ya trésorerie ministre oyo Finances abimisaki na février ezali réaliste (malamu). Plan yango elobaki mosolo mokoti moke mpe esengeli l’Etat esalela kaka 5,45 milliards $. Kolanda mobeko ya finances ya 2020, budget ezali ya 10,59 milliards $ mpo na population ya pene na 80 millions ya bato, 2/3 babikaka na pene na dollars mibale na mokolo."
business	Bayi petololo balaki kotelemisa boteki wuto jeudi na Kasaï mpe Katanga ya kala	"Ba sociétés ya pétrole ya bituka ya kala ya Katanga mpe Kasaï balaki kotelemisa boteki mpe bokaboli bwa petololo na bango wuto jeudi le 6 août 2020 mpo na kosenga bomati bwa ntalo na pompe. Lingomba ya bayi petrole kati na FEC (Fédération des entreprises du Congo) lizali kosenga ete ntalo ya petrole elanda ndenge makambo manso mazali komata na mboka mpe na molongo. Bakomelaki ministre ya Economie le 30 juillet 2020 mpe balobaki ete bazali na nkwokoso nzambi na bokweyisami ya maye manso makotaka na ntalo ya petololo. Basengi na mbulamatari komatisa ntalo. ""Kino sika, lokola tozwi structure ya ntalo ya sika te, lobiko etikali mpo na entreprises epesaka petolo na maye manso masalami na yango na etando ya sud, kaka kotelemisa boteki mpe bopesi produits pétroliers wuto mokolo mwa jeudi 6 aouut 2020,"" ekomi bango na mokanda mwango. Mpo na ba compagnies baye, ntalo ya petololo ya nse ezali kozangisa bango misolo mingi. Le 7 mai 2020, nsima na koyokana na bayi petololo, mbulamatari esilaki kokitisa ntalo ya litre ya essence wuto 1760FC kino 1390FC, ya gasoil wuto 1750 FC kino 1450 FC mpe ya Jet A1 wuto 2168,01 FC kino 1647,93 FC. Ministère ya Economie elobaki bokitisami bwa 12% bwango bozalaki mpo na mbano mabe ya COVID19 na makambo manso mpe na mokili mobimba."
business	Matungulu akambi BAD na masolo na PM Ilunga mpo na kosunga mbulamatari	"Freddy Matungu, mokambi ya sika ya BAD (Banque africaine de développement), alaki lisusu lisungi ya mosala na ye na mbulamatri ya RDC. Ezalaki nsima na masolo ya mikolo mibale na batambwisi ya ekolo eye. M. Matungulu akambi lipinga ya BAD liye lisololi na mbulatari ya ekolo Congo démocratique wuta suka ya mposo moleki. ""Tozali kokende nsima na koyeba malamu makombo ya litomba maye mbulamatari alingi kosala,"" eyebisi M. Matungula na bapanzi sango. Alobi ete mobembo na ye na lipinga ya BAD elakisi lolenge BAD ezali kosepela makasi kosunga RDC. Kasi alimboli ete BAD esengi mbongwana mbulamatari kosala mbongwana mpo etali politique économique mpe sociale. Abeti sete ete BAD ezali kopesa litomba ya liboso na énergie (lotiliki), bileyi ya bato (milona, industries), intégration régionale, social, éducation mpe santé (bokolongono). BAD nde ekopesa misolo mpo na botongi na gbabga ya engunduka mpe mituka kati na Brazzaville mpe Kinshasa, bingumba mingama. Misala ya botongi yango mikobanda na juillet 2020. Kasi RDC, elingi yambo kotonga lipongo ya Banana. M. Matungulu azalaki moko ya bayi Lamuka (lingomba ya oppostion). Nkombo na ye epesamaki na président Félix Tshisekedi na juillet mpo na kokamba BAD."
business	Trump asakoli bozongisi ya RDC na AGOA	Président Donald asakoli bozongisami ya RDC na AGOA, mabongisami mapesaka nzela na bikolo bya Afrika kosala mombongo na Amerika, elobi ntoma ya USA na Kinshasa Mike Hammer. Wuta Amerika epayi wapi azali na loyi, ntoma Mike Hammer asakoli ete Maison Blanche, ndako ya mosala ya mokonzi ya mboka ya Etats-Unis. Sango ya malamu mpeza! Mpo na makasi ya président Tshisekedi mpe bo’ elombo ya bondeko na biso (partenariat privilégié pour la paix et la prospérité, na yoki na Maison Blanche ete endimami mpo na kozonga na AGOA. Yango ekofungola mabaku ya nkita mingi, ekomi na Twitter M. Hammer. Mokeno moye motalisi makasi RDC esali mpo na kotosa malako makasi masengi na Congrès ya Etats-Unis. Etali mpe makasi président Félix Tshisekedi asali na ntina ya komema mbongwana na misala mya bokambi mboka, kobatela makoki ma bomoto mpe kobundisa kaniaka, elobi ambassade ya Etats-Unis na Kinshasa, Mike Hammer akomi compte Twitter na ye ete yango etalisi misala mizali kosalama na nzela ya boyokani Etats-Unis ezali na yango wuta président Felix Tshisekedi akota na bokonzi.  
business	Banque mondiale elaki Tshisekedi kofungola ba bureaux na Goma na Kananga mpe kobakisa misolo	"Mokambi ya Banque mondiale (BM) David Malpass alaki président Félix Tshisekedi kosunga ye na bokambi na ye. Ezalaki na bokutani na bango lundi na Washington. M. David Malpass asololaki o’mokolo ya yambo ya mposo na M. Tshisekedi elongo na bakambi ya bituka ya Kasaï central, ya Nord-Kivu, ya Sud-Kivu mpe ya Itrui na bureau ya Banque mondiale, na Washington. ""BM ezali kosala procédure ya sika. Ezali kokomisa makambo mwa pete. Ekofungola ba bureaux kati na mboka. Bureau moko na Goma mpo na bituka ya est ya RDC. Bureau mosusu na Kananga mpo na bituka ya katikati ya mboka,"" eyebisi na VOA Lingala Jean Bamanisa, mokambi ya Ituri. Bakambi ya bituka na M. Tshisekedi bapesaki na BM makanisi na bango kolonda linaka ya lisalisi ya litomba (Programmes d’actions prioritaires). Basengaki BM kosunga mpo na bozongisi bokonzi ya l’Etat na mboka yango ekosenga kobongisa misala ya bosembo, ba équipements mpe administration mpe mpo na komatisa nkita, banzela. ""Esengeli BM ematisa mbala mibale lisungi lya yango. Kino sika oyo tozalaki na 500 to 600 millions ya ba dollars ya lisungi mobu na mobu, kasi esengeli emata,"" elobi Bamanisa. M. Tshisekedi alongwaki Washington lundi na mpokwa mpo na kozonga Kinshasa nsima na mposo moko ya mobembo na Etats-Unis esika ayaki mpo na 74e Assemblée générale ya Nations unies. Awutaki na mobembo mosusu na Bruxelles."
business	"Tshisekedi na masolo ya ""intégration éconmique"" na Malabo (Guinée équatoriale)"	Président Félix Tshisekedi azalaki lelo na masolo ya likolo na bakonzi ya bikolo bisusu, na Malabo, na Guinée équatoriale, mpo na ntombwa mpe kosangasi makanisi mpo na nkita ya continent Afrika. Masolo yango mazali mpo na 54e Assemblée annuelle ya Conseil ba gouverneurs ya BAD (Banque africaine de développement). Félix Tshisekedi azalaki na mokokani wa ye ya Guinée équatoriale, Teodoro Obiang Nguema, mpe bakambi basusu. Président Tshisekedi akomaki na mpokwa ya lobi loleki na engumba mokozi ya Guinée équatoriale. Kasi yambo na yango alekaki na Libreville na Gabon epayi wapi akutanaki na mokokani waye Ali Bongo ONdimba.
business	Bapaya ba mombongo mpe tourisme ya bikolo 15 esengeli basimbisa $15.000 yambo na koya na Amerika	"Bapaya bakowuta mboka ya Afrika zomi na mitano bakosengela kosimbisa misolo nkoto zomi na ndambo yambo na kosala mobembo na Etats-Unis, yango mokano mosakolami na mbulamatari ya Amerika. ""RDC ekotisamaki na linaka liye lya kosimibisa misolo mpo na motango ya likolo ya bana ya Congo baye batosaka te ndelo ya bovandi na bango bopesama na visa,"" elimboli ambassade ya USA na Kinshasa. RDC ezali kati na bikolo zomi na mitano bazali nan se ya mokano yango. Mboka esusu ezali Angola, Burkina Faso, Tchad, Djibouti, Érythrée, Gambie, Guinée-Bissau, Liberia, Libye, Mauritanie, Soudan, Sao Tomé-et-Principe mpe Cap-Vert mpe Burundi. ""Nakosalelaka visa na ndenge esengeli mpe na kolandaka mikano, bana ba Congo bakoki kobongisa bolamu bozalaka na mibembo na Etats-Unis mpo na bana mboka banso ya RDC,"" epesi toli ambassade ya USA na Kinshasa. Département elimboli ete ezali mokona ya mwa ntango mobengami ""visa bond"" moye mokosala mingi nde mpo na basali mibembo ya mombongo to ya kotala mboka kasi etali te bayekoli mpe baye bakosala mobembo ya etinda. Etali mpe te baye bazali na visa esusu kati na bango baye bandimami na koya kovanda na Amerika."
business	Bato basato bakufi na botelemeli ya bavandi na ba exploitants miniers na Sakanya	"Bato basato to koleka bakufi na bitumba ntango bavandi bazalaki kotelemela coopérative moko ezwakia mine ya cuivre na cobalt na Lonshi, na territoire ya Sakanya (Haut-Katanga), elobi mokambi ya etando eye. ""Bato basato bakufi mpe basusu bazoki na bitumba na baye ya bokengi jeudi,"" esakoli Yuma Asani na AFP, administrateur ya territoire ya Sakanya. Lonshi ezwami pene na 90 km ya Sakanya, na ndelo na Zambie. Kolanda M. Yuma Asani, bavandi ya Lonshi bazalaki kotelemela lisanga ya ba exploitants miniers artisanaux ya Katanga (EMAK) eye ezali coopérative na esika yango. ""Na kanda na bango, bavandi batiyaki moto na mituka zomi mimemaka ba minerais (makele) mpe na mituka misusu minene. Jeeps misatu ya police mpe moko ya mampinga miyaki kozongisa kimya "", eyebisi M. Yuma. Baye bazalaki kotelemela bafundi bakambi ya EMAK na bozangi kozongisa mosolo (redevance) na communauté, na koyokanaka na bakonzi ya bisika biye. Na RDC, ba sociétés minières esengeli ezongisa 0,3% ya chiffre d’affaires na bango na ba projets ya ntombwa ya ba communautés epayi ba zwami.  "
business	Tshisekedi akutani na emir ya Qatar mpe bikolo mibale batie manzaka na mambi ma mpepo mpe mabongo	Qatar endimi kosunga RDC na boyokani mpo etali kobongisa mambi ma mpepo, mabongo mpe makambo masusu, na bokutani ya emir ya Qatar Cheikh Ramin Bin Hamad na président Félix Tshisekedi na Doha. Cheikh Tamin Bin Hamad, emir ya Qatar akutani na président Félix Tshisekedi mokonzi ya Ekolo Congo démocratique mpe motambwisi ya Union africiane, na Doha engumba mokonzi ya Qatar. Emir ya Qatar alobi ete asengi na ekolo na ye makoki mpo kokolisa bondeko kati na mboka na Ekolo Congo démocratique. RDC na Qatar batie manzaka na boyokani mpo na kosala elongo na mambi Kobongisa maye matali misala mya mpepo, ya mabongo mpe kokolisa boyebi bayi RDC. Boyokani bwango botali mpe nkita, mombongo mpe misala misusu. Masolo ma bango mazalaki mpe mpo boyokani na Union africaine mpe bolamu ya ngambo ibale.
business	Sassou asololi na bayi Italie ya ENI ntango Congo elingi kozwa terminal pétrolier ya Ndjeno na maboko	"Président Denis Sassou N’Guesso asololi na limpinga lya companie ya Italie ENI mpo na lolenge ya kokoba kozwa pétrole. Masolo mango masalami ntango esengeli Congo ezwa na maboko terminal pétrolier ya Ndjeno, na Pointe-Noire. Limpinga lyango limemamaki na bokutani bwango na DG ya ENI Alessandro Puliti na minsitre ya Congo ya ba Hydrocarbures, Jean-Marc Thystere Tchicaya oyo alimboli ete esengeli terminal ya pétrole ya Ndjebo (na Pointe-Noire) ezonga mobimba na maboko ma Congo le 18 novembre. ""Elingi koloba ete terminal eye esalelamaki na bokambami bwa consortium Total E&P Congo, misolo minso mitiamaki, misala minso msalamaki, ekozwama"" (na mbulamatari ya Congo Brazzaville), elimboli ministre Tchicaya. ""Kobanda le 18 novembre, terminal wana ekozala na 100% ya Ekolo Congo. Elingi koloba ete na bonsomi bonso, Congo ezali na makoki ya komituna nini ya malamu kosala, mpe lisusu nini ezali malamu mpo na mboka mpe komema nkwokoso te lisanga nyonso ya ba sociétés basalaka na terminal yango mpe babimisaka mbuma na ekolo Congo. Ndenge nini kosala mpo ete manso mazala na alima mpe terminal eye ekoba na kobimisa pétrole mpe bolamu ya mboka eyeba na komonana, mpe mingi kokoma malamu koleka oyo ezalaki kosalema,"" ebakisi ministre Tchikaya. Limpinga lyoko lya bayi Congo-Brazzaville lizala na mosala wuto sanza mingi mpo kokoma mikanda, kobongisa masolo na bato banso basala mabi ma pétrole na ntina ya kobongisa maye ekolo Congo ekosala na terminal eye. ENI SA ezali copmagnie ya Italie, ekelama wuto 1953 mpe elukaka, etalaka mpe ezwa pétrole. Esalaka mosala na Congo-Brazzaville wuto mwa mibu. Ministre Tchikaya ayebisi ete masolo na président Sassou mazalaki mpo na kotala ndenge nini ENI ekoki kotia mosolo mpo na kosalela pétrole kino 2021."
health	Pasteur azuwamaki na Ebola na Goma akufi	"Moto ya yambo moye azuwami na Ebola na Goma o’mokolo ya eyenga akufi na nzela ya bomemami na ye na Butembo, kolanda bakambi ya misala ya bokolongono. ""Nayebisi bino ete mokoni wana akufi na nzela ya Butembo, "" asakoli mokambi ya etuka ya Nord-Kivu, Carly Nzanzu. Moto azalaki Pasteur ya etonga moko na Sud-Kivu, akendeki na bokutani (convention) ya Butembo, esika wapi asambelaki mpe atiyelaki maboko na babeli o’mokolo yay a minei moleki. Amonisaki bilembo ya Ebola na nzela ya bozongi na ye, na Goma, esika wapi alukaki lisungi nsima na moto mpasi mpe fevele. Bomonani ya mobeli moye ya yambo na Goma bomemaki bobangi na engumba eye mpe bisika mingi. OMS, Misala ya molongo ya bokolongono, elobi ete yango ezali kokebisa bato banso. ""Ezali bokebisi pamba te ntango nyonso mokoni alongwe esika moko akoki komema bokono bisika akeyi, "" elobaki lobi loleki, mokambi ya makambo ya makama ya OMS, Mike Ryan."
health	Ebola ebomi koleka bato 400	"Bakonzi ya mambi ya bokolongono bayebisi ete koleka bato 400 basili kowa na épidémie ya Ebola liye lizali kongala na est too na monyele ya RDC. ""Wuta ebandeli ya épidémie liye, motango ezali 658 (ya baye basimbami na bokono liye), kati na bango 609 confirmés mpe 49 oyo bakoki kozala na bokono. Na nyonso, ezali na bato 402 babawei,"" na bituka ya Nord-Kivu mpe ya Ituri, ekomi ministère ya bokolongono na liyebisi ya mokolo ya mibale.  Bakonzi ya bokolongono balobi bato 237 babikisami, kasi bato 200 bazali kotalama. Epidémie liye ezali ya monene koleka na RDC. Ebandaki na sanza ya mwambe ya 2018. Bato 60.460 bazuwi mangwele."
health	Moto wa yambo na COVID19 : Lubumbashi na Kasumbalesa ekongama	"Bingumba ya Lubumbashi mpe ya Kasumbalesa bikokangama mpo na mokolo moko, elobi mokambi ya etuka ya Haut-Katanga, Jacques Kyabula nsima na bozwami ya moto ya yambo na coronavirus ya sika. ""Mpo na kopesa biso nzela ya kozwa na lombango ba contacts misusu ya ba contacts, bokangami ya 24 h banda mardi 28 avril na Lubumbashi mpe mercredi 29 avril na Kasumbalesa,"" elobi M. Ktyabula. Kino sika bato 21 nde bazwami mpe bakonzi bazali koluka basusu. Moto oyo azwami na COVID19 azali mobali ya mibu tuku mitano na mwambe awutaki na Nairobi mpe alekaki na Zambie na nzela ya Kasumbalesa, elobi bakonzi ya etuka."
health	Bakoni ya COVID-19 bakomi 18	"Bato banei basusu  ya bokono ya coronavirus ya sika bazwami, eyebisi ministre ya bokolongono Dr. Eteni Longondo na compte Twitter na ye. ""IRNB epesaki bilembo na bango lobi na butu. Bazali bango banso ba Congolais, moko awutaki France, emonani lokola azwaki bokono nde kuna. Basato basusu vazwi bokono bwango na ekolo Congo démocratique. Motango ya bakoni bayebani na coronavirus ya sika mokomi zomi na mwambe,"" ekomi Dr. Longondo. Uta lelo nde mpepo inso mpe masuwa manso makowuta bikolo bisika COVID19 ezali kongala makokita to makokota lisusu te na mabela ya ekolo Congo décomcratique lokola mokonzi ya mboka Félix Tshisekedi asakolaki yango mikolo mibale mileki. Mikano mya lolenge moko mpe mibandi kotiyama na misla mpe na ngambo ya Congo-Brazzaville."
health	Mutombo Dikembe azali kobunda na tumeur ya bongo kasi apesami lisalisi	"Mosani ya kala ya basketball, molakisi elongi ya NBA (Ligue ya basketball ya Amerika na mokili) Dikembe Mutombo Mpolondo Mukamba Jean-Jacques Wamutombo, azali kobunda na tumeur ya bongo mpe kozwa lisalisi na Atlanta, na Etats-Unis, esakoli NBA na liyebisi o’mokolo mwa mposo. ""Mutombo Dikembe azali sika kozwa lisalisi mpo na tumeur ya bongo,"" elobi liyebisi litiami na compte Twitter ya NBA. Tumeur ezali livimbi ya esika yoko na nzoto. Kolanda liyebisi lyango, Dikembers lokola abengamaka “azali kopesama lisalisi lya malamu koleka mpenza na boyokani ya minganga baye bayebi mpenza mosala malamu"". ""Dikembe na libota lya ye basengi batikamaka kimya sika mpo ete balendela na bokebi lisalisi liye. Batondi bino mpo na losambo mpe maloba malamu"", ebakisi liyebisi. Na mibu ntuku mitano na motoba (56), Dikembe azali moko na ba défenseur to babateli baye batika mpenza sango na NBA. Abeta koleka mibu to saison 18 na NBA na ba équipes lokola Denver Nuggets, Philadelphia 76rs, Atlanta Hawks mpe New Jersey Nets. Dikembe Mutmbo atikaka kobeta bo’ professionnel na 2009 kasi ayebana mingi mpe mpo na misala mya kosunga asala na mboka na ye, RDC (Ekolo Cogno démocratique) mpe bisika misusu na Afrika mpe na mokili. Atonga lopitalo lonene na Kinshasa na nkombo ya mama wa ye, Mama Biamba Mutombo Dikembe. Awuti mpe kotonga na Kasaï eteyelo ya sika na nkombo ya tata wa ye oyo azalaki molakisi."
health	Ba Chinois na Kinshasa mpo na kosunga na bitumba na COVID-19 ntango bakoni baki 1.102	Lipinga lya minganga mpe baye bayebi bokolongono malamu ya ekolo Chine likomi na Kinshasa mpo na kosunga misala ya bitumba na COVID-19. Bakomi na RDC ntango motango mwa bato bazwami na bokono boye bokomi 1.102. Ba experts baye bakosala na bayi mboka ekolo Congo démocratique baye bakambamaka na Dr. Jean-Jacques Muyembe. Bato baye bakomi na Kinshasa mpo na kokabola boyebi mpe makoki na bango na baye ya Kinshasa, elobi ambassadeur ya Chine na RDC, Zhu Jing. Babakisami na bamosusu baye bazalaki wuto mwa ntango na Kinshasa. Ambassade ya Chine eyebisi ete bakosala mposo mibale na Kinshasa. Bamemi mpe mwa lisungi. Bato baye kozwama na COVID-19 na RDC bakomi 1.102, kolanda bulletin ya secrétariat technique ya bitumba na bokono boye. Na Kinshasa, motango na bango mokomi 1.032. Kongo central ekomi na bango 45. Haut-Katanga etikali na bango kaka zomi. Nord-Kivu, mwambe. Sud-Kivu, minei. Ituri, 2. Kwilu, 1. COVID-19 ebandaki na Chine na mboka Wuhan wuto sanza ya novembre. Kasi bayi Chine bayebaki kokitisa motango na yango ata bato mingi bakufaki.
health	Bato sambo bawuti Sud-Kivu bazongisami na Goma mpo na Ebola	Bato sambo baye bazalaki nzinga nzinga ya moluki wolo oyo akufaki o’mokolo ya misato moleki na Ebola bazongisami na Goma, kowuta na Sud-Kivu esika wapi bakendeki. Sango yango eyebisami na mokambi ya misalala ya bokengeli ya OMS (Orgnisation mondiale ya santé), Dr Boubacar Diallo. Ezali baye ya libota ya moluki wolo oyo akufaki o'mokolo ya misato na Goma. Kolanda mokambi ya bitumba na Ebola na RDC, Dr. Jean-Jacques Muyembe, mwasi ya mowei moye na mwana wa ye ya mobu moko bazwamaki na Ebola, basusu banei ya libota yango bamonani naino na virus yango te. Kasi minganga bazali kotala bango mpe bazuwi miko ya kopekisa bokono ya Ebola bopanzana. Bapesi bango mangwele, elobi Mabongisi ya molongo mpo na bokolongono. Linaka ya sika ya Dr. Muyembe Nzonkande, linaka ya Dr. Jean-Jacques Muyembe mokambi ya sika ya misala ya bitumba ya na bokono ya Ebola lidimami, nsima ya mikolo misato ya komanyolama, na partenaires to baye basalaka bitumba biye. Na linaka liye, Dr. Muyembe asengi ete mosala ya psychologie mpe ya kopesa mateya, mosalama epayi na bilenge. Bakambi ya bituka basengami kokotisama na bitumba biye, mangwele mapesema kolanda bitando bato bavandi; mpe bopanzi sango bosalama malamu epayi ya bavandi na mboka mpe nzinga nzinga ya Congo dénocratique.
health	Milulu ya mabala mapekisami mpo na mikolo 45 mpo na COVID-19 na Congo-Brazzaville	"Molebeli ya mbulamatari ya Congo-Brazzaville, Theirry Moungalla asakoli ete milulu minso ya mabala (coutumier, religeux mpe civil) mipekisami mpo na mikolo ntuku minei na mitano na mikano ya kotelemela bomati makasi bwa COVID-19 na ekolo Mbulamatari etie na esika misala mibengami likofi to ""coup de point"" mpo na komeka kusikisa bomati makasi bwa motango ya bakufi na COVID-19 mpe baye bazwi yango. Milulu minso ya mabala ya coutumier, civile mpe religieux mipekisami sika mpo na mikolo ntuku minei na mitano, elobi ministre Moungalla.. Milulu minso mitakali lokola losambo ya bato ebele, misengeli misalama na botosi makasi mikano ya komibatela na bokono. Ndenge moko mpe na matanga. Mikano mizwami na likita président Denis Sassou N'Guesso akambaki na visioconférence wuto Abu Dhabi (Emirats arabes unis) esika azali na Expo 2021."
health	"Sassou atie ""état d’urgence sanitaire"" mpe ""couvre-feu"" mpo na COVID-19"	"Président Denis Sassou N’Guesso asakoli ""état d’urgence sanitaire"" mpo na kobundisa coronavirus ya sika. Asakoli mpe lisusu ""couvre-feu"" ya 20h ti 5h kobanda mardi ekoya. Na lisikuli asali samedi na télévision ya l’Etat, M. Sassou asengi bana banso ya Congo-brazzaville bamikotisa na bitumba na bokono boye bopanzani mokili mobimba. Asengi bato bazala ""ndakisa mpe bazala na bondeko"". Akeli libenga ya lisungi lisengeli kosangasi misolo koleka 100 milliards ya CFA uto le 10 avril. Akundeli mikano azwaki mposo moko moleki ya bizaleli ya bopeto bato basengeli kotosa. Biteyelo, biyamba, ba restaurants, bars, discothèques mpe bisika misusu bitali ya kokangama. Mpepo mpe basuwa ekotambola te, kaka ya va cargos. Mibembo kati na bituka mipekisami."
health	Pierre Buyoya mokonzi ya kala ya Burundi akufi na COVID-19	"Mokonzi ya kala ya Burundi (1987-1993) mpe (1996-2003), Pierre Buyoya ekufi na mibu 71 na COVID-19. Awutaki kotika mosala ya molakisi elongi ya Union africaine na Mali mpo asamba na liwa ya mokonzi mosusu ya Burundi Melchior Ndadaye afundamaki na koboma na coup d'Etat na 1993. ""Président Pierre Buyoya awei na butu boleki na Paris. Azalaki na COVID-19,"" eyebisi na AFP moko na bayi libota. Liwa lya M. Buyoya likomi mwa ba mposo nsima na ye kotika mosala mwa Molakisi ya lukumu ya elongi ya Union africaine na Mali, na ntina ya kokende koyanola na bosambisami mpo na liwa lya moko na bakonzi akitanaki na ye na Burundi, Melchior Ndadaye. M. Buyoya akotaki lopitalo na Bamako wuta le 9 décembre mpe atiamaki na respirateur. Bokono bwa M. Buyoya boyaki makasi mpe atindamaki na France na mpepo jeudi nsima na nzanga. Kasi akufaki mwa ntango kati na ambulance nsima na mpepo ememaki ye kokita na Paris, na France. M. Buyoya azalaki Tutsi mpe akotaki na mampinga yambo azwa bokonzi na kokweyisa président Melchior Ndadaye, Hutu, na 1993. M. Ndadaye akufaki na kobomama ntango na bokweyisami na bokonzi na ye. Bitumba bingalaki na Burundi lokola ba Hutu bazalaka 85%. Wuto banza nzike, M. Buyoya afundamaki mpo na liwa lya M. Ndadaye. M. Buyoya apemelaki nde bakonzi ya sika na koluka moto na ye na kofundama eye."
politics	Tshisekedi atie Léon de Saint Moulin na molongo ya ba héros nationaux Kabila-Lumumba	Nkondo Sango Léon de Saint Moulin atombolami o’molongo ya ordre national des héros nationaux Kabila-Lumumba to ya bilombe ya ekolo Kabila-Lumumba. Ezali mokano ya mokonzi ya mboka Félix Tshisekedi, eyebisi ministre ya kelasi ya likolo mpe université. Ministre Thomas Luhaka alimboli ete kufa ya sango Léon de Saint Moulin likozangisa ekolo Congo démocratique makambo mingi mpe llizali mawa mingi na mpo na mboka eye. Nkondo Léon de Saint Moulin awaki o’mokolo ya le 24 octobre moleki. Alekisaki ntango mingi ya bomoi na ye na Congo démocratique esika wapi asalaki mosala ya kisango mpe atangisaki na keleasi ya likolo. Akoma buku ebele. Na testament na ye asengaki akundama na mabele ya Congo democratique. Nkondo sango Léon de Saint Moulin akundami na Kimwenza na lopando ya ba nganga Nzambe nsima na misa mikambamaki na cardinal Fridolin Ambongo na cathédrale Notre-Dame ya Lingwala, na Kinshasa.
politics	25 opposants rwandais bakosambisama mpo na koluka kokwesa Kagame uto RDC	"Tibunal ya mampinga ya Rwanda endimi kosambisa bato 25 ya lingomba ya politiki ya opposition RNC, bafundami mpo koluka kokweyisa bokonzi ya president Paul Kagame kowuta na mabela ya Congo democratique. Bato baye bakoki kozwa etumbu ya boloko ya tuku mibale na mitano. Bazalaki kala baye ya M. Kagame kasi bakima mboka mpe basala lingomba Congrès national rwandais (RNC). ""Bafundami mpo na koluka kokweyisa mbulamatari na nzela ya minduki mpe na lisungi ya mboka ya bapaya na ntina ya kosala bituma,"" esakoli bazuzi. Bayike kati na bakangami baye bazwamaki na bitumba makasi na RDC, elobi bakambi ya tribunal. Basusu bamizongisaki na maboko ya Monusco (mission ya ONU na RDC). Misato kati na bango balobi ete bazali bato ya Burundi, mibale ya Ouganda mpe moko ya Malawi. Basambaki na bozangi basambeli. Moko na bakambi ya tribunal alobaki mokambi ya kala ya mampinga ya Rwanda, Faustin Kayumba Nyamwasa, moko na bakeli ya RNC, nde akotisaki bango na lingomba liye. F. Kayumba akimaka mboka na ye na 2010 mpe abombamaki na Afrique du Sud (Afrika ya ngele) epayi wapi abika ntango balukaki koboma ye mbala mingi. F. Kayumba akelaka RNC elongo na Patrick Karegeya, mokonzi ya kala ya misala ya bokengi ya Rwanda, oyo bamobomaki na baye bayebana te na 2014 na Johannesburg, na Afrika ya ngele."
politics	Ba avocats basengi bolukisami ya Kalev Mutondo bosukisama	Basambeli ba Kalev Mutondo mokambi ya ANR misala mya bokengi mya RDC basengi na procureur général na Cour constitutionnel mpe mokambi ya Conseil supérieur ya magistrature kosukisa bolukisami ya client na bango. Balobi na mokanda batindeli ete makambo Kalev Mutondo afundami na yango masi masambima mpe matikama mpo bilembo bizalaki te. Mpona maye manso maye, totondi yo botondi na kopesa mitindo ete mokanda ya kokanga ye mpe mokanda ya boluki ye ebimaki mpo na client nab iso elongolama mpe client nab iso azongela bonsomi bwa ye ya kotambola mpe amilakisa na misala mya bosembo ya mboka na ye, lokola Buku likonzi mpe mibeko milobi, ekomi basambele baye ya cabinet Mbere Moba & Associés. Basamebli bango bakundoli lisusu ete mokambi ya sika ya ANR apesi ndingisa te ete Kalev Mutondo ayanola na bazuzi, lokola mobeko mosengi. Kalev Mutondo amonanaka lisusu wuto pene na mposos mpo parquet ya Cour d’appel ebimisaki mokanda ya kolukisa mpe kokanga ye. Ayanolaki te mbala mibale na bobengisami ya magistrat. Asengaki bolongalami ya dossier na maboko ya magistrat Robert Kumbu Phanzu oyo azali kokoba kolukisa ye na bobuki mibeko. Ba avocats baye balobi akoki kosambima te na makambo moko wana mbala mibale.
politics	Lisa Peterson alobi USA ezali kosunga mpo mapponami masalama na 2023	"Etats-Unis elaki kopesa maboko na maponami masengeli kosalama na 2023 na Ekolo Congo démocratique, mpo ete mazala na ntango, malamu, na pole mpe na bonsomi ya bato, elaki Sous secretaire adjointe Lisa Peterson na suka ya mobembo mwa ye na RDC. Mme Peterson asukisi vendredi mobembo ya mikolo minei na RDC. Mobembo yango mozalaki ya masolo ma yambo kati na Etats-Unis na RDC mpo etali makoki ma bomoto mpe démocratie. ""Tozali kosala ete maponami ma 2023 masalama na ntango, mazala malamu, ya sembo mpe ya démocratique. Nazali na masolo maye makoki kopesa nzela ete bato bayokana mpe totala ndenge ya kosunga bato bakozala na maponami mango,"" elimboli Mme Peterson na bokutani na bapanzi sango. Mme Peterson alobi asololi na baye ya mbulamatari, ya opposition mpe ya société civile mpo na yango. Kolanda maloba ma ye, Etats-Unis elaki mpe kotia mopesi toli ya lokumu mpo na kopesa maboko na mampinga ma Ekolo Congo démocratique mpo na matali sembo. Mme Peterson alobi mpe ete Etats-Unis ekosunga na linaka lya million moko ya ba dollars ya Bureau ya mambi ma molongo mpo na ba stupéfiants (bangi na biloko ya lolenge wana) mpe na botiami na mosala ya mibeko (NL) mpo na kosunga police. ."
politics	Bikolo bya CEEAC bakotinda basoda na Centrafrique mpe bipesi maboko na maponami ma dimanche	"Bakonzi ba bikolo bya CEEAC (Lisanga lya nkita lya bikolo bya Afrika ya kati kati) bakati ete bakotinda basoda na Centrafrique (RCA) mpe bazali kopesa maboko na maponami ma mokolo mwa eyenga na mboka eye. Félix Tshiksekedi ya RDC, Evariste Ndayishimiye ya Burundi na Teodoro Obiang ya Guinée Equatoriale basanganaki na visioconférence na bokambami ya Denis Sassou N’Guesso ya Congo- Brazzaville, motambwisi ya CEEAC, mpo na likambo yango. ""Likita lisengi bokobi bwa misala mya maponami mazali kosalama mpe lisengi bana ba Centrafrique kokende ebele na maponami lobi le 27 décembre,"" elobi liyebisi lisukisi bokutani ya bakonzi ya bikolo ya CEEAC. Bakonzi baye bapameli na makasi nyonso bitumba bizangisi bomoi na ba soda basato ya Burundi ya misala mya ONU na Centrafrique (Minusca), ebakisi liyebisi. Basimba minduki basangani kati na CPC (Coalition des patrioites Centrafricains) bazali kosenga bopusi na maponami. Président Faustin Archange Touadera ya Centrafrique na mbulamatari bazali kolakisa mosapi na mokonzi ya kala François Bozize mpe kofunda ye na koluka kozwa bokonzi na coup d’Etat. Misala mya maponami mpe bazuzi balongolakai nkomba ya M. Bozize na maponami mpo balabi akokisi te maye mibeko misengi. Russie etindaki basoda kotangisa mampinga ya Centrafrique mpe Rwanda mpe etindaki basoda ba yango 300 na Minusca. Etats-Unis esengaki Russie kolimbola mpo na nini etinadaki ba soda baye. Bikolo bya CEEAC bilobelaki mpe embargo (bopekisi) ya kosomba minduki ya ONU na Centrafrique. Mpo na bango, yango ezali ebaka na ya mokonzi ya Centraqieu na kokamba ekolo malamu."
politics	Tshisekedi asengi bana ya Kivu kozongela bilanga na Bukavu	"Na lisikuli na ye liboso ya bituluku ya bato na place ya Indépendance na Bukavu, na Sud-Kivu esika akomaki nsima na nzaka, président Félix Tshisekedi asengi na bana ya Kivu bazongela bilanga. M. Tshisekedi alobi ete alingi ete RDC efulukisama na lolenge ya kopesa ndakisa, mingi mpenza na nzela ya bilanga. ""Ntango ya Zaïre, etuka na biso eye, kala ezalaki Grand Kivu, eyebanaki lokola ‘grenier’ (esika ya kobomba bilona). Lelo etikala ‘grenier’ kaka ya nkmbo. Kivu ezali na mabele ya malamu koleka mpo bilona na ekolo mobimba. Likolo ya Kivu, mboka na biso mobimba ya Congo démocratique ekoki komileyisa mpe komileyisa malamu mpenza,"" elobi M. Tshisekedi. Mwana mbola Tshisekedi alobi ""esengeli bana ya RDC batala bilanga lokola eloko ya pamba te mpo yango ekoki kopesa misala mpe makoki mingi"". Mpo na M. Tshisekedi, mikakatano misusu mizali kati na myango mayi na lotiliki. Mokonzi ya RDC alobi ete azali kosala makasi mpo Sud-Kivu lokola bituka bisusu bizwa mayi na lotiliki. Asakoli ete misala ya botongi ya phase 3 ya barrage Ruzizi ezali kosalama mpo na kopesa bato mingi motiliki mpe mayi. M. Tshisekedi akomi na Bukavu, na Sud-Kivu mpo na bofungolami ya Laboratoire ya bobongoli ya bisaleli ya milona na Kalambo. Lobi mokolo ya mibale, akoyamba bakonzi ya bikolo ebele mpo na bofungolami ya Laboratoire yango. Bakonzi ya bikolo ebele lokola Paul Kagame ya Rwanda, Pierre Nkurunziza ya Burundi mpe Uhuru Kenyatta ya Kenya bakozala wana. Bakonzi ya kala ya bikolo misusu lokolo Joseph Kabila ya RDC na Olusengun Obasanjo mpe bakozala wana. "
politics	Dr. Oly ilunga asimbami na police	Dr. Oly Ilunga, ministre ya kala ya bokolongono bwa nzorto ya Congo démocratique asimbami na police, eyebisi bakambi ya Police nationale ya ekolo eye (PNC). Bakonzi ya police balobi ete Dr. Oly Ilunga amilengelaki mpo na kokima na Congo-Brazzaville wuta Kongo central esika wapi bakangaki ye na appartement moko. “Akotindama o’mokolo mwa yambo le 16 septembre 2019 na parquet général ya Cour ya cassation,” ekomi PNC na liyebisi likomelali VOA Lingala. Sanza moko ekoki te, ministre ya kala ya bokolongono abengamaki na coordination nationale ya PNC, mpo na mbeba na bosaleli mosolo mopesamaki mpo na bokono bwa Ebola. Bakambi ya police balobi ete nsima na koyokami ya Dr. Ilunga na police judiciaire, bakanisaki ete akokima te. “Kasi sango ekomelaki police elakisi ete alimwaki na makanisi ya kokima na Congo-Brazzaville kowuta na Kongo central na ntina ya komilongola na bolandami na ye na misala ya bosembo,” elobi PNC. Dr. Ilunga atikaki mosala sanza mibale mileki nsima na botiyami na mosala na président Félix Tshisekedi ya Dr. Muyembe mpo na kokamba cellule technique ya bitumba na Ebola. Dr. Ilunga mpe atelemelaki moko na mangwele ya Ebola.
politics	"Tshisekedi akebisi bayi mbulamatari ya ba ""warriors"" kolanda ba ""autorités morales"" na bango"	"Président Félix Tshisekedi asengi na bayi mbulamatari kolanda nzela atiaki mpo na politki na ye kasi koboya kotosa ba ""autorités morales"" to bakambi mangomba epayi wapi bawuta. M. Tshisekedi alobi yango na likindo ya mbulamatari ya Ekolo Congo démocratique ebandi o'mokolo mwa minei na Kempisky Fleuve Congo H֧ôtel na Kinshasa. Mokonzi ya RDC azongisi na mayele ya bayi mbulamatari ya babundi to ""gouvernements de Wariors"" lokola abengaki bango na libandela lya mosala na bango, ete esengeli basala mosala na bomoko mpo na bolamu ya mboka. M. Tshisekedi akebisi ba ministres na mpe bayi mbulamatari banso na kolanda ba autorités morales to bakambi ya mangambo epayi ba wuta to baye banso bakoluka kotelemela politki na ye ya ""le Peuple d’abord"" to bana mboka yambo. Likindo lya lizali kosalama pene na sanza minei wuto mbulamatari ekambami na Ministre wa Yambo Jean-Michel Sama Lukonde etiamaki na esika. Bayi politiki baike balobi maloba ya mokonzi ya mbosa matali ete matata mazali kati liboke ""Union sacrée"" eye ekalamaki nsima na bokabwani ya majorité CACH (ya mokonzi mboka) na FCC ya mokonzi ya kala Joseph Kabila). "
politics	Roger Lumbala akangami na Paris mpo na mbeba ntango ya bitumba na Ituri	"Roger Lumbala, mokambi ya RCD-N (Rassembment congolais pour la démocratie nationale) moko na mangomba ya basimba minduki ya kala, akangami na Paris mpo na mbeba ya bomoto na bitumba ya 2002. Parquet national antiterroriste ya France elobi akangamaki samedi. ""Ezali bolandelami bosalami na nzela ya rapport Mapping ya ONU etali mbeba ya makasi ya makoki ma bomoto mpe makoki ma bomoto ya molongo (droit international humanitaire) esalamaki kati na mars 1993 mpe juin 2003 (na RDC), elakisi liyebisi lya parquet yango. M. Lumbala amemamaki na bazuzi na kofundama na kozala na mbeba ya bomoto mpe kati na lingomba likelamaki na ntina ya kosala mbeba yango na bitumba bibengamaki 'Effacer le tableau',"" elobi parquet . Rapport mapping ya ONU ebimisamaki na 2010 mpe etangaki koleka mbeba 600 kati na bitumba mibale misalamaki na 1996-1998 mpe 1998-2003. RCD-N efundamaka na kozwa basi na makasi, koboma bato pamba pamba, komema bato, kokata bato mpe kolya bato na bitumba ezalaki kosala wuto 1998 na Ituri. M. Lumbala, na mibu 62, akomaka ministre na 2004-2005 na mbulamatari esalamaki nsima na dialogue ya Sun City. Misala mitala mbeba ya bomoto ya parquet ya Paris milobi mikangi ye mpo ya molongo mopesa yango mpifo ya kolandela makambo ma motindo ya boye. RCD-N esimbamaki na bayi Ouganda lokala MLC (Mouvement de libération du Congo) ya Jean-Pierre Bemba oyo atikamaki na CPI (Cour pénale internationale) na 2018 nsima na pene na mibu zomi ya boloko. MLC mpe efundamaka na makambo ma lolenge wana."
politics	Pentagone ekati malakisi ya basoda ya Mali mpo baike bazali na bokweyisi bokonzi ya IBK	"Petangone, ministère ya Défense ya Etats-Unis, ekati malakisi epasaka basoda ya Mali nsima sango elobi ete baike kati na basado baye bazali kati na baye babotoli bokonzi na Mali. ""Kino bolukiluki bokosila, malaksi masusu makopesama te na Mampinga ma Mali"" (Fama, Forces armées Maliennes), eyebisi VOA molobeli ya Pentagone, Lieutenant Colonel Anton T. Semelroth. Sango yango elobi ete colonel Assimi Goita azalaki kati basoda batombokaki mardi 18 aout 2020, bakangaki président Ibrahim Boubacar Keïta (IBK) elongo na bayi mbulamatari na bakambi basusu ya mampinga. IBK asakolaki, na bokangami, ete atiki bokonzi ntango azalaki nanu na mibu mibale mpo na kosilisa mandat na ye. Kolanda Pentangone, Col. Goita alandaki maetye ma U.S. Africa Command Flintlock, akendaki mpe na Florida (Etats-Unis) mpo na likindo lya mboka mibale (Mali-Amerika) na Université Speciale ya ba Operations. Col. Goita alandaki mpe mateya ma Program on Terrorism mpe Security Studies na College C. Marshall na centre européen na Allemagne. Président Donald Trump mpe mbulamatari ya Etats-Unis batelemelaki bokweyisami ya IBK mpe bazali kosenga bozongisami bwa ye na ebonga. CEDAO, lisanga lya bikolo ba Afrika ya west lokola mpe Union Africaine na Union européenne mpe bapameli yango mpe basengi bonzingi bwa IBK."
sports	Cédric Bakambu akoti Olympique de Marseille	"Cédric Bakambu, mobeti ndembo ya Ekolo Congo démocratique andimami mpo na kobeta na Olympique de Marseille ya France, esakoli club ya division 1 ya ekolo France eye. Cédric Bakmbu oyo awuti kolekisa mibu minei na Chine, atie manzaka ya boyokani na OM (Olympique de Marseille) lelo mpo na millions misato ya ba euros mobu inso. ""Olympique de Marseille esakoli lelo botiami manzaka na msani ya mboka RDC Cédric Bakambu,"" ekomami na site internet ya OM. Na mibu 30, Cédric Bakambu azalaki lisusu na club moko te wuto abimi na Chine na suka ya saison. Atie manzaka na OM lokola ""agent libre"" mpo na kopeta na équipe eye kino le 30 juin 2024. Amdimami nsima na botalisi nzoto na minganga. Cédric Bakambu abetaka na équipe nationale ya ba Léopards. Abandaka kobeta bo' profesionnel na 2010 na Socheaux yambo akenda na Turquie na 2014 mpe na nsima na Chine. Sika azongi na europa."
sports	PSG eyokani na Kigali mpo na kosala promotion ya Rwanda	"Club ya lisano ya ndembo ya ekolo France Paris Saint-Germain, PSG, etie manzaka ya boyokani na mbulamatari ya Kigali mpo na kosala promotion ya tourimse ya Rwanda mibu misato. ""Tozali na makanisi ya kotonga boyokani ya makasi mpo na kopesa kilo na mbongwana ya kokamwisa na Rwanda,"" esakoli Marc Amstrong, mokambi ya sponsoring ya PSG na liyebisi moko. Na boyokani bwango, club oyo ezali champion ya France mbala mibale, endimi komikotisa na campagne ""Kende kotala Rwanda"". PSG ezali club ya mibale kondima boyakani yango na Rwanda. Arsenal ezalaki ya yambo. PSG ebimisi na compte Twitter na yango bililingi bya campagne byango. Kylian Mbappé, Neymar, Mauro Icardi mpe basani basusu bazali kokumisa tourisme (mibembo ya kotala) Rwanda."
sports	Dimbi Tubilandu, gardien de buts (moyambi) ya kala ya V.Club na Léopards akufi	Dimbi Tubilandu gardien de buts to moyambi ya kala ya ba Léopards mpe Vita Club abengamaka Grand Niawu akufi butu boleki na mibu tuku sambo na misato. Dimbi Tubilandu akomaka mpe kala entraineurs ya ba gardiens de buts ya Léopards. Akuki na bokono na Hôpitalo général ya Kinshasa (to Mama Yemo ya kala), esakoli Agence congolaise de presse (ACP). Abotamaka na Matete na Kinshasa mpe abetaka na V.Club wuto mibu 70. Dimbi Tubilandu alongaka kutu Coupe d’Afrique des Nations ya 1974 mpe akendaka na mondial to Coupe du monde kaka mobu mwango ma Allemagne.
sports	FIFA epekisi Constant Omari misala minso ya football mpo na mobu moko	Constant Omari, mokambi ya Fécofa (Fédération congolaise ya football association) apekisami misala minso ya lisano lya ndembo mpo na mobu moko. Ezali etumbu epesameli ye na bondimi na ye moko. FIFA (Fédération internationale ya Football Association) esakoli etumbu eye likolo mokonzi ya FECOFA oyo awuti kotika mosala mposo moleki. Constant Omari afundami na kozwa koleka nkoto tuku motoba na nkama minei ya ba euros (64.444 eruos) ya misolo ya boyokani ya boteki makoki ya kolakisa na télévisiion makambo maike ma CAF (Confédération africaine ya football), oyo azali vice-président na yango mpe président ya nognga moko ntango ya etumbu Ahmad Ahmad. Commission ya Ethique to misala mitala botamboli malamu ya FIFA elobi boyokani Constant Omari asali bozalaki mabe mpo na CAF.
sports	Fifa etelemisi mosala ya mokambi CAF Ahmad Ahmad mpo na mibu mitano	Fifa etelemisi mosala ya mokambi ya CAF Ahmad Ahmad (vice-président ya Fifa) mpo na mibu mitano mpe epesi lomando ya 200.000 Francs suisses mpo na kopengwisa misolo. Ahmad Ahmad, mibu 60, akangamaki mpo na mwa ntango na Paris na juin 2019 mpo afundama na kaniaka. Misala mya sembo mya Fifa elobi ete mokambi ya CAF azangaki sembo, mpe apesaki makobo na biloko misusu, aselelaki misolo na ndenge esengeli te mpe asalelaki bokonzi na ye na ndenge ya mabe. Esengelaki Ahmad Ahmad apesa lisusu nkombo na ye na maponami makoya ya mokambi ya CAF. Kasi etumbu eye ekopekisa ye.
sports	Ba Léopards ya RDC baleki na 8es	Equipe ya Congo démocratique eleki na 8es ya finale ya phase finale ya CAN 2019 na Egypte. Ba Léopards bazali ba 2es meilleurs troisièmes na classement nsima na Syli national ya Guinée. Classement ekobongwana te ata ba matches ya groupes E etikali. Basani ya Congo démocratique bazali na 3 points na goal average 0. Mboka esusu eleki ezali : Algérie, Cameroun, Egypte, Guinée, Côte d’Ivoire, Madagascar, Mali, Maroc, Nigeria, Sénégal mpe Ouganda. Moponi ya ba Léopards alobi ete makambo manso mabandi ya sika. Ndenge moko mpe lokola, Claude Leroy, moponi ya Léopards ya kala, akanisi été mbeba elongwe mpe Ibenge akomema basani baye mosika.
sports	Ba Léopards séniors ba leki na phase ya ba CAN 2019 mpe ba U23 balongi	Ba Léopards Sénior ya RDC ba se qualifier mokolo mwa eyanga na kolongaka ba Lone Stars ya Liberia (1-0) na stade ya Martyres. Ndenge moko mpe, ba Léopards U23 ba leki na 3e mpe tour ya suka ya qualifications ya catégorie na bango ata bapoli (0-1) na liboso ya Lions ya Maroc na Rabat. Ba Léopards Sénior balongi ba Lon Stars na mongete moko na libungu tulu. Cédric Bakambu aningisaki monyama na 50’. Ba U23, na ngambo na bango bapolaki 1-0. Kasi ba leki, likolo ya elonga na bango (2-0) na Kinshasa liboso ya ba Marocains.
sports	DCMP na V.Club baleki kasi Maniema Union alongwe na Coupe d’Afrique	DCMP na V.Club, mibale kati na ba clubs ya RDC babetaki o’mokolo ya eyenga mpo na ba competitions africaines baleki na 16e, kasi AS Maniema Union alongwe. AS V.Club aleki na 16e de finales ya 24e Ligue des champions ya CAF nsima na elonga 1-0 liboso ya UMS (Union des Mouvements Sports) ya Loum, ya Gabon, na stade des Martyrs, na Kinshasa. Na match aller, V.Club na UMS bakolaki 0-0. Yango elonga ya mokolo ya eyenga epesi V.Club nzela ya koleka. DCMP (Daring Club Motema Pembe), ngambo na yango, elongi match retour na yango ya 17e Coupe ya Confédération ya CAF 2-0 liboso ya Stade Renard ya Melong ya Cameroun, na Cameroun. Kone J. atiyaki mongete ya yambo ya DCMP na 15’ mpe Gikanji D. abakisaki ya ibale, na 30’. Na match aller, DCMP alongaki lisusu Stade Ranard na Stade des martyrs na Kinshasa na score moko wana 2-0. DCMP aleki bongo na 16e de finales. AS Maniema Union ya Kindu nde alongwe na 17e ya Coupe ya Confédération ya CAF nsima na ba tirs au but na AS Pélican ya Lambaréné na Gabon, na Kindu. Na suka ya temps réglementaire, ba équipes babale bazalaki 1-1, lokola na match aller na Yaoundé. Maniema Union akokoba te na compétition eye, kasi Maniema Union. 
sports	TP Mazembe ekokutana na Raja CA na ¼ ya finale	TP Mazembe ya ekolo Congo démocratique ekokutana na Raja CA ya Maroc na ¼ ya finale ya Ligue africaine des champions, kolanda tirage au sort ya CAF na Caire, na Egypte. Soki Mazembe eleki na aller mpe retour, ekozala na momekano na molongi ya Zamalek SC (Egypte)-Espérance de Tunis (Tunisie). Mimikano misusu ya ¼ de finale, mikozala Al Ahly SC (Soudan)-Mamelodi Sundowns (RSA), Wydad AC (Maroc)-Etoile Sportive du Sahel (Tunisie). Yambo, esengeli na Mazembe kolonga Raja oyo ezali na basani babale, Ben Malango Ngita na Fabrice Ngoma Luamba. Mosani ya kala ya RDC Shbani Nonda azalaki na tirage au sort yango.
sports	Champion du monde ya boxe Jr. Ilunga akomi na Kinshasa	"Champion du monde ya boxe ya WBC Silver, catégoie lourds léger, Junion Ilunga Makabu akitaki vendredi na Kinshasa. Ayambamaki na bakonzi ya fédération de boxe. Bato bayike bapesaki ye losako na nzela ntango azalaki kokatisa engumba mokonzi ya RDC nsima na bobimi na libanda ya mpepo. Tokutandola ete mokonzi ya mboka Félix Tshisekedi apesaki ye losako. Président Tshisekedi akomaki na Twitter ete Junior Ilunga azali ""ndagisa mpo na ba Léopards mikolo miike yambo na CAN 2019"". ""Ozali lolendo ya Congo démocratique,"" elakisi Tweet ya #PrésidentRDC. ""Longonya na Junior Ilunga, elombe ya molongo ya lourds légers WBC. Moko na bilembo ya lokumu ya koleka ya Noble Art,"" ebakisaki Tweet esalamaki le 17 juin nsima na elonga ya mobeti bitobu. Junior Ilunga alongaki o’mokolo ya le 16 juin 2019 etumba liboso ya mobeti bibotu to boxeur ya Russia Dmitry Kudryashov na KRK Ouralets ya Lekaterinbourg na Russia. "
